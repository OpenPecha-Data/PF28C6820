de nas bcom ldan ’das la byaṅ chub sems dpa’ seṅ ge’i rtsal gyis ’gro bas ’di skad ces gsol
to ||bcom ldan ’das tshigs su bcad pa bstan pa ’di thos pas sems can ji sñed cig gi don bgyis
par gyur ||bka’ stsal pa | rigs kyi bu khyod kyis ’khor gyi dkyil ’khor ’di mthoṅ ṅam
||gsol pa | bcom ldan ’das mthoṅ ṅo || bcom ldan ’das chos bstan pa ’di’i tshe | sems can
graṅs ma mchis pa ’dus par gyur te | bcom ldan ’das steṅ gi bar snaṅ yaṅ lha daṅ | klu daṅ
| gnod sbyin daṅ | dri za daṅ | lha ma yin daṅ | nam mkha’ ldiṅ daṅ | mi’am ci daṅ | lto
’phye chen pos ma gtams pa ma mchis so || bcom ldan ’das ’jig rten gyi khams gźan nas kyaṅ
sems can maṅ pos chos ’di bstan pa thos so ||de skad ces gsol pa daṅ | bcom ldan ’das kyis
byaṅ chub sems dpa’ sems dpa’ chen po seṅ ge’i rtsal gyis ’gro ba la ’di skad ces bka’ stsal
to || rigs kyi bu chos bstan pa ’di bstan pa’i tshe lha’i bu stoṅ phrag dgu bcu rtsa
brgyad kyis mi skye ba’i chos la bzod pa rab tu thob bo || gnod sbyin stoṅ phrag dgu bcu rtsa
gñis kyis bla na med pa yaṅ dag par rdzogs pa’i byaṅ chub tu sems bskyed do || klu stoṅ
phrag sum cu rtsa drug byaṅ chub tu sems bskyed par gyur to ||dge sloṅ mṅon pa’i ṅa rgyal
can ma thob pa la thob par ’du śes pa lṅa brgyas mṅon pa’i ṅa rgyal med pa’i chos bstan
pa ’di thos nas | chos thams cad ni tshul gcig go źes bya bar yid ches par gyur te | ñe bar
len pa med par zag pa rnams las sems rnam par grol lo ||byaṅ chub sems dpa’i tshogs ’di’i
naṅ nas kyaṅ byaṅ chub sems dpa’ stoṅ phrag drug cu rtsa gñis kyis chos thams cad sgrib
pa med par khoṅ du chud nas | mi skye ba’i chos la bzod pa rab tu thob bo ||de ci’i phyir
źe na | rigs kyi bu chos bstan pa ’di ni phul du byuṅ ba ste |rigs kyi bu ṅas kyaṅ sṅon de
bźin gśegs pa dgra bcom pa yaṅ dag par rdzogs pa’i saṅs rgyas mar me mdzad kyi druṅ du |
chos thams cad ni tshul gcig pa’o źes bya bar khoṅ du chud par gyur nas | de’i ’og tu ṅas
mi skye ba’i chos la bzod pa thob bo ||rigs kyi bu pha rol tu phyin pa drug po thams cad thob
pa daṅ | chos bstan pa ’di thos par mtshuṅs te |rigs kyi bu tshul ’di rtogs na | byaṅ
chub sems dpa’ sems dpa’ chen po rnams kyi pha rol tu phyin pa drug yoṅs su rdzogs par ’gyur
bar ṅas bśad do ||de’i phyir źe na | rigs kyi bu gal te byaṅ chub sems dpas bskal pa gaṅ
gā’i kluṅ gi bye ma sñed du sbyin pa byin | tshul khrims bsruṅs | bzod pa bsgrubs | brtson
’grus brtsams | bsam gtan la mñam par gźag| śes rab yaṅ dag par blaṅs te gnas kyaṅ | chos
kyi tshul ’di ma śes na dge ba’i rtsa ba de dag thams cad phyir zad par ’gyur ro |||| rigs
kyi bu lhas byin dge ba’i rtsa ba de lta bu daṅ ldan par gyur pa ltos | rigs kyi bu lhas
byin ni mi chen po’i mtshan sum cu daṅ ldan par gyur to || de lta bu’i dge ba’i rtsa ba
daṅ ldan pa de yaṅ chos kyi tshul ’di ma śes pas | dge ba’i rtsa ba de dag thams cad yoṅs
su chad nas | mnar med pa’i sems can dmyal ba chen por skyes te |rigs kyi bu rnam graṅs des
kyaṅ ji ltar chos kyi tshul ’di khoṅ du ma chud pa rnams kyi dge ba’i rtsa ba chad par
’gyur bar rig par bya’o ||

