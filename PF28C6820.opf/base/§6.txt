rigs kyi bu sṅon ’das pa’i dus bskal pa graṅs med pa śin tu bgraṅ ba las ’das pa | tshad med
pa | yaṅs pa gźal du med pa de’i pha rol de yi yaṅ pha rol gcig gi dus na | de bźin gśegs
pa dgra bcom pa yaṅ dag par rdzogs pa’i saṅs rgyas ri rab ltar mṅon par ’phags pa’i rgyal
po źes bya ba rig pa daṅ źabs su ldan pa | bde bar gśegs pa | ’jig rten mkhyen pa | bla na
med pa | skyes bu ’dul ba’i kha lo sgyur ba | lha daṅ | mi rnams kyi ston pa | saṅs rgyas
bcom ldan ’das ’jig rten du byuṅ ste |de bźin gśegs pa de’i sku tshe’i tshad ni lo bye ba
khrag khrig brgya stoṅ dgu bcu rtsa dgur gyur to ||’jig rten gyi khams de’i miṅ ni gser
gyi mdog ’od ’phro ba źes bya bar gyur te | saṅs rgyas kyi źiṅ de ni gser gyi rgyu las grub
par gyur to ||sems can rnams kyaṅ gaṅ ’di ñan thos kyi theg pa daṅ | raṅ saṅs rgyas kyi
theg pa daṅ | byaṅ chub sems dpa’i theg pa daṅ | theg pa gsum po ’di ñid kyis mya ṅan las
’da’ bar gyur te |de bźin gśegs pa de’i ñan thos kyi tshogs daṅ po ni dge sloṅ bye ba khrag
khrig brgya stoṅ phrag brgyad cu thams cad kyaṅ dgra bcom pa | zag pa zad pa | khur bor
ba | raṅ gi don rjes su thob pa | srid par kun tu sbyor ba yoṅs su zad pa | bka’ yaṅ dag pas
sems śin tu rnam par grol ba śa stag gi tshogs su gyur to ||tshogs gñis pa ni dge sloṅ
bye ba khrag khrig brgya stoṅ bdun cu’i tshogs su gyur to || tshogs gsum pa ni dge sloṅ bye
ba khrag khrig drug cu’i tshogs su gyur to || tshogs bźi pa ni dge sloṅ bye ba khrag khrig
brgya stoṅ phrag lṅa bcu thams cad kyaṅ dgra bcom pa | zag pa zad pa | khur bor ba | raṅ
gi don rjes su thob pa | srid par kun tu sbyor ba yoṅs su zad pa | bka’ yaṅ dag pas sems
śin tu rnam par grol ba śa stag gi tshogs su gyur to ||dge sloṅ ma’i tshogs ni de’i ñis ’gyur
du gyur to || dge bsñen gi tshogs daṅ | dge bsñen ma’i tshogs kyaṅ de’i ñis ’gyur du
gyur to ||byaṅ chub sems dpa’i tshogs kyaṅ de’i ñis ’gyur du gyur te | thams cad kyaṅ phyir
mi ldog pa | mi skye ba’i chos kyi bzod pa daṅ ldan pa | tiṅ ṅe ’dzin gyi tshul mṅon par
bsgrub pa la mkhas pa | sgo mtha’ yas pa’i gzuṅs rab tu thob pa | phyir mi ldog pa’i chos
kyi ’khor lo bskor ba śa stag gi tshogs su gyur na | byaṅ chub sems dpa’ theg pa la gsar
du źugs pa rnams kyi tshogs lta smos kyaṅ ci dgos te | der ni raṅ saṅs rgyas kyi theg pa yaṅ
tshad med par gyur to ||rigs kyi bu de ltar de’i tshe bcom ldan ’das de’i ’khor gyi tshogs
ni tshad med par ’dus par gyur to ||’jig rten gyi khams gser gyi mdog ’od ’phro ba de
na | śiṅ ṅam ldum bu gaṅ ci yod pa thams cad kyaṅ rin po che’i rgyu las grub par gyur te |
śiṅ de dag las kyaṅ ’di lta bu’i sgra gaṅ ’di stoṅ pa ñid kyi sgra daṅ | mtshan ma med pa’i
sgra daṅ | smon pa med pa’i sgra daṅ | skye ba med pa’i sgra daṅ | ’gag pa med pa’i sgra
daṅ | dṅos po med pa’i sgra daṅ | mtshan ñid med pa’i sgra daṅ | de lta bu’i sgra dag byuṅ
bar gyur te | sgra de dag byuṅ bas sems can de dag gi sems rnam par grol bar gyur to ||de
bźin gśegs pa de yoṅs su mya ṅan las ’das nas lo stoṅ du dam pa’i chos gnas par gyur te
| de phyin chad sgra de dag kyaṅ śiṅ de dag las ’byuṅ ba med par gyur to ||rigs kyi bu de
bźin gśegs pa dgra bcom pa yaṅ dag par rdzogs pa’i saṅs rgyas ri rab ltar mṅon par ’phags
pa’i rgyal po de yaṅ dge sloṅ chos smra ba spyod pa rnam par dag pa źes bya ba | dam pa’i
chos yoṅs su ’dzin par bskos nas yoṅs su mya ṅan las ’das par gyur to ||de’i tshe dge sloṅ
spyod pa’i blo gros źes bya ba źig kyaṅ byuṅ ste | de ni tshul khrims kyi phuṅ po śin tu
dag pa daṅ ldan źiṅ | ’jig rten pa’i mṅon par śes pa lṅa thob par gyur te | ’dul ba’i sde
snod la’aṅ śin tu byaṅ bar gyur to || dge sloṅ de ni dka’ thub kyi mchog daṅ ldan pa ṅan
ṅon la mos pa | ’khor gyi naṅ na spyod pa ste |des gtsug lag khaṅ cig brtsigs nas | de na
gnas śiṅ de’i ’khor du gyur pa rnams kyaṅ tshul khrims kyi phuṅ po śin tu dag pa la bkod par
gyur te| sbyaṅs pa’i yon tan sdom pa la mos par gyur to || dge sloṅ de ni brtson ’grus
brtsams śiṅ rtag par byaṅ chub kyi sems la gnas par gyur to ||byaṅ chub sems dpa’ gźan dag
kyaṅ spyod lam de ñid la yaṅ dag par bskul te | dmigs pa can gyi lta ba la yaṅ dag par bskul
to || des ’du byed thams cad mi rtag pa źes bya bar ’dzin du btsud do || ’du byed thams
cad sdug bsṅal źes bya bar ’dzin du btsud do || ’du byed thams cad bdag med pa źes bya bar
’dzin du btsud do || dge sloṅ de ni tiṅ ṅe ’dzin la mkhas par gyur te | byaṅ chub sems
dpa’i spyod pa la mkhas pa ma yin źiṅ | dge ba’i rtsa ba daṅ ldan par gyur to ||dge sloṅ chos
smra ba spyod pa rnam par dag pa de ni sems can rnams kyi dbaṅ po mchog daṅ tha ma śes
pa la mkhas par gyur te | de’i ’khor du gyur pa ji sñed pa de dag kyaṅ sbyaṅs pa’i yon tan
gyi sdom pa lhur len par gyur te | mi dmigs pa’i bzod pa can thabsla mkhas pa dag tu gyur
to ||rigs kyi bu de nas chos smra ba spyod pa rnam par dag pa ’khor daṅ bcas te | dge sloṅ
spyod pa’i blo gros gaṅ na gnas pa’i gtsug lag khaṅ der phyin nas de na gnas par gyur te
| de gtsug lag khaṅ de nas yaṅ daṅ yaṅ sems can la sñiṅ brtse ba’i phyir groṅ du ’gro źiṅ
| de dag tu zas kyi bya ba byas nas phyir ’oṅs par gyur to ||des de dag tu rigs brgya stoṅ
du ma dad par byas par gyur to || de’i ’khor ji sñed pa de dag kyaṅ tshul la mkhas par
gyur to || de dag kyaṅ de dag tu doṅ źiṅ sems can rnams la chos ston to || de dag gis kyaṅ
srog chags brgya stoṅ maṅ po bla na med pa yaṅ dag par rdzogs pa’i byaṅ chub tu bkod par
gyur to || dge sloṅ spyod pa’i blo gros kyi ’khor de dag ni bsam gtan lhur len ciṅ | groṅ
dag tu yaṅ ’khor bar mi ’doṅ ṅo ||de nas dge sloṅ spyod pa’i blo gros kyis byaṅ chub sems
dpa’ gźan dag la ma dad pa’i sems bskyed nas des gaf fī rduṅs te | dge sloṅ gi dge ’dun bsdus
nas dam tshig byas pa bdag cag gi naṅ nas su yaṅ ruṅ ste | sus kyaṅ groṅ du ’gro bar mi
bya’o || khyed ni śes bźin med par spyod pa yin te | ñuṅ du smra ba ma yin gyis | khyod
groṅ du doṅ bas kyaṅ ci źig bya ste | dgon pa la gnas pa ni bcom ldan ’das kyis gnaṅ źiṅ bsṅags
pa yin gyis | khyod groṅ du ma ’doṅ bar bsam gtan gyi bde bas rnam par spyod cig ces
bsgo’o ||de dag gis de zer ba ltar ma mñan te | yaṅ groṅ dag ’doṅ bar gyur to || rigs kyi
bu de nas dge sloṅ de dag nam groṅ nas phyir ’oṅs par gyur pa de’i tshe | dge sloṅ spyod
pa’i blo gros kyis yaṅ gaf fī brduṅs nas | dge sloṅ gi dge ’dun bsdus te | ’di skad du gal
te da phan chad khyed groṅ du ’doṅ daṅ | khyed gtsug lag khaṅ ’di na ma gnas śig ces bsgo’o
||rigs kyi bu de nas dge sloṅ chos smra ba spyod pa rnam par dag pas dge sloṅ de’i sems
bsruṅ ba’i phyir | raṅ gi ’khor rnams bos te | ’di skad du khyed groṅ du su yaṅ ma ’doṅ śig
ces smras so|| de nas de’i tshe dge sloṅ de dag gis sems can gaṅ ji sñed cig smin par byas
pa de dag dge sloṅ de dag daṅ | ma phrad pas śin tu mi dga’ bar yaṅ gyur | dge ba’i rtsa
ba yaṅ yoṅs su ’grib par gyur to ||rigs kyi bu de nas dge sloṅ chos smra ba spyod pa rnam
par dag pa zla ba gsum po de dag ’das nas | gtsug lag khaṅ de nas gtsug lag khaṅ gźan du
’phos nas | groṅ daṅ | groṅ khyer daṅ | ljoṅ sdaṅ | yul daṅ | rgyal po’i pho braṅ ’khor
dag tu ’gro źiṅ | sems can dag la chos ston par gyur to ||rigs kyi bu de nas dge sloṅ spyod
pa’i blo gros kyis | chos smra ba spyod pa rnam par dag pa yaṅ daṅ yaṅ groṅ du ’gro ba yaṅ
mthoṅ | de’i ’khor du spyod lam tha mal pa can du mthoṅ nas | des yaṅ de la ma dad pa’i
sems bskyed par gyur te | dge sloṅ ’di ni tshul khrims ’chal pa can | tshul khrims log pa
can te | ’dis byaṅ chub ga la ’thob | dge sloṅ ’di’i byaṅ chub ni rgyaṅ riṅ ṅo || dge sloṅ
’di ni ’du ’dzir gnas gnas pa’o źes ’gro ba maṅ po dag la de skad brjod do ||rigs kyi bu
de nas dus gźan źig na | dge sloṅ spyod pa’i blo gros de ’chi ba’i dus byas par gyur nas
| de de ltar ’chi ba’i dus byas pa daṅ | las de’i rnam par smin pas mnar med pa’i sems can
dmyal ba chen por lhuṅ ṅo || de bskal pa bye ba stoṅ phrag dgu bcu rtsa dgur sems can dmyal
ba chen por sdug bsṅal gyi tshor ba myoṅ bar gyur nas tshe rabs drug cur mi sñan par brjod
pa thob par gyur to || tshe rabs stoṅ phrag sum cu rtsa gñis su rab tu byuṅ ba las phyir
babs par gyur to ||las kyi sgrib pa de ñid kyi lhag mas de bźin gśegs pa dgra bcom pa yaṅ
dag par rdzogs pa’i saṅs rgyas ’od phro dri ma med pa’i gsuṅ rab la rab tu byuṅ bar gyur
to || de rab tu byuṅ nas lo bye ba brgya stoṅ phrag drug tu mgo’i thod la me ’bar ba ltar
rnam par spyod kyaṅ | ’thun pa’i bzod pa tsam yaṅ ma thob ste | tshe rabs brgya stoṅ maṅ
por dbaṅ po rtul por gyur to ||rigs kyi bu de’i tshe de’i dus na | dge sloṅ chos smra ba
spyod pa rnam par dag pa źes bya ba de gźan źig yin par sems na | de ltar mi blta ste | de
ci’i phyir źe na | de bźin gśegs pa mi sgul ba ni de’i tshe de’i dus na | dge sloṅ chos smra
ba spyod pa rnam par dag pa źes bya bar gyur to || rigs kyi bu de’i tshe de’i dus na |
dge sloṅ chos smra ba spyod pa’i blo gros źes bya ba de gźan źig yin pa sñam du sems na |
de ltar mi blta ste | de ci’i phyir źe na | ṅa ni dge sloṅ chos smra ba spyod pa’i blo gros
źes bya bar gyur to || ṅa yaṅ de lta bu’i thabs phra mos de la ma dad pa’i sems bskyed
de | las kyi sgrib pa mṅon par ’dus byas pas sems can dmyal ba dag tu lhuṅ bar gyur to ||

