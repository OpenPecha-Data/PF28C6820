de skad ces gsol pa daṅ | bcom ldan ’das kyis byaṅ chub sems dpa’ sems dpa’ chen po seṅ ge’i
rtsal gyis ’gro ba la ’di skad ces bka’ stsal to ||rigs kyi bu de bas na legs par rab tu
ñon la yid la zuṅ śig daṅ | don ’di ṅas khyod la bśad do ||bcom ldan ’das de ltar bgyi’o źes
| byaṅ chub sems dpa’ sems dpa’ chen po seṅ ge’i rtsal gyis ’gro bas | bcom ldan ’das kyi
ltar ñan pa daṅ |bcom ldan ’das kyis de’i tshe tshigs su bcad pa ’di dag bka’ stsal to
|

’dod chags źe sdaṅ ’khrug pa med tshul du || gaṅ źig byaṅ chub mchog tu ’tshaṅ rgya bar ||’dod
pas chos kun ’dod chags raṅ bźin źes || de ltar śes na de ni rgyal bar ’gyur ||

’dod chags mi dmigs de bźin źe sdaṅ daṅ || gti mug ’di la nam yaṅ mi dmigs te ||chos rnams kun
kyaṅ nam mkha’ ’dra ba źes || de ltar gaṅ śes de ni rgyal bar ’gyur ||

lta daṅ lta med gñis ka tshul gcig ste || mñam daṅ mi mñam de bźin mñam pa yin ||saṅs rgyas
med ciṅ chos daṅ dge ’dun med || de ltar sus śes de ni mkhas pa yin ||

skyes bu la la ji ltar rmi lam na || byaṅ chub saṅs rgyas ’gro ba ’dul rmis na ||de la byaṅ
chub yod min sems can med || de ’dra dṅos ñid chos ’di thams cad do ||

byaṅ chub phyir źugs gaṅ yaṅ ma brñes te || gaṅ źig ma brñes nam yaṅ de ma brñes ||rig daṅ ma
rig gñis ka tshul gcig ste || de ltar śes na de ni rgyal bar ’gyur ||

sems can raṅ bźin byaṅ chub ñid du gsuṅ || byaṅ chub raṅ bźin sems can thams cad de ||sems can
rnams daṅ byaṅ chub gñis ma yin || de ltar śes na skyes bu’i mchog tu ’gyur ||

ji ltar skyes bu sgyu ma bslabs pa yis || sgyu ma rnam maṅ gzugs dag sprul byas na ||snaṅ ba
yin yaṅ de la gaṅ yaṅ med || rnam par rmoṅs pa’i sems can rnam par ’graṅ ||

’dod chags źe sdaṅ rtag par mñam pa ste || gti mug sgyu ma gñis kyaṅ rtag par mñam ||byis pa
bdag cag źe sdaṅ rmoṅs śes sems || gti mug de dag ṅan ’gror ’doṅ bar ’gyur ||

gaṅ la ’dod chags źe sdaṅ gñis med ciṅ || gti mug gaṅ la nam yaṅ med pas na ||chos ñid sgyu
’dra rnam par brtags byas śiṅ || byis pa rnams ni ñon moṅs mes kyaṅ gduṅs ||

gaṅ la ñon moṅs sems can med pa daṅ || saṅs rgyas nam yaṅ yod pa ma yin pa ||ma skyes chos śes
rnam par brtags byas śiṅ || bdag cag saṅs rgyas ’gyur źes byis pa smra ||

saṅs rgyas yod min saṅs rgyas chos med de || nam yaṅ sems can med par sus mthoṅ źiṅ ||nam mkha’
’dra bar chos ñid sus śes pa || de ni myur du skyes bu gtso bor ’gyur ||

byaṅ chub su ’dod de la byaṅ chub med || sa daṅ gnam ltar byaṅ chub mchog las riṅ ||sgyu ’drar
chos ñid gaṅ gis śes gyur pa || de ni myur du saṅs rgyas thob par ’gyur ||

su źig tshul khrims rnam rtog de la ni || tshul khrims med de mthoṅ na tshul khrims min ||tshul
khrims ’chal daṅ tshul khrims mtshan ñid gcig || de ltar śes na de ni mgon por ’gyur ||

ji ltar skyes bu la la rmi lam na || ’dod la spyod pa dga’ ba myoṅ ba’i ñams ||gti mug rmoṅs
pas bud med rnam par brtags || de na bud med gaṅ yaṅ yod pa min ||

tshul khrims ’chal daṅ tshul khrims byis pa rnams || rmoṅs pas yaṅ dag ma yin yoṅs su brtags
||de la tshul khrims ’chal med tshul khrims med || de ltar śes na de ni mgon por ’gyur ||

sgra yi raṅ bźin yoṅs su mi śes pas || byis pa’i blo can ’di dag miṅ la chags ||gaṅ gis miṅ
de miṅ med śes gyur na || de ni bzod pa’i stobs mchog thob par ’gyur ||

byaṅ chub dam bcas sems can maṅ ba ste || de dag tshig gis gźan la de skad brjod ||tshig gis
dag ’dzin nan tan yod pa min || de dag byaṅ chub kun nas khebs par gnas ||

spyod lam dag daṅ ’khrul la chags gyur ciṅ || tshig daṅ smra la dga’ źiṅ mi mkhas te ||chos
kyi raṅ bźin yoṅs su ma śes na || tshig gi dag pas byaṅ chub ’tshaṅ mi rgya ||

stoṅ ñid chos dag yoṅs su rjod byed ciṅ || rtsod la dga’ źiṅ ’thab pas sdaṅ ba’i sems ||sdom
med ṅan sems byed pa de dag la || saṅs rgyas chos daṅ byaṅ chub ga la yod | 19 |

ṅan sems bzod gñis tshul gcig raṅ bźin źes || de ltar śes par byas śiṅ khro ba spaṅ ||sems can
raṅ bźin yoṅs su mi śes pas || byis pa’i blo can khro ba skyed par byed | 20 |

sems can thams cad bdag la dben pa ste || rgyal ba sems can ’grol ’gyur smon ces zer ||de dag
gleṅs pa tsam gyis khror ’gyur źiṅ || źe sdaṅ ’chaṅ bas de dag tshig mi ster | 21 |

’thab la dga’ źiṅ ñes pa tshol byed la || bzod pa’i bsṅags pa’aṅ rtag par de dag rjod ||chos
rnams thams cad stoṅ pa ñid ces smra || ṅa rgyal kheṅs pas ’khrul pa rjes su rtog | 22 |

zas la chags śiṅ ma rig mdud pas bciṅs || ñin mtshan dag tu ’dod pa’i yon tan sems ||de dag
lhas daṅ groṅ khyer groṅ soṅ źiṅ || sems can maṅ po yoṅs su dgrol źes zer | 23 |

’gro ba kun la sñiṅ rje bdag la yod || ’jig rten kun la phan sems de bźin te ||de dag źe sdaṅ
sems kyis de lta bu’i || chos ñid ’tshe ba’i tshul can rjod par byed | 24 |

’tshe ba sñiṅ rje gcig tu ’dus pa ni || nam yaṅ yod par ma mthoṅ ma thos te ||phan tshun khro
bar byed daṅ ldan gyur ciṅ || tshad med tshe yi źiṅ du smon par byed | 25 |

gaṅ gā’i kluṅ gi bye ma ji sñed par || brdeg ciṅ spyo ba ’thob pa’i gnas yod kyi ||bzod pa dam
pa yoṅs su ma bsgoms par || rgyal ba de dag źiṅ du de mi ’gro | 26 |

źiṅ rnams źiṅ min gaṅ gis śes gyur ciṅ || źiṅ rnams thams cad nam mkha’i raṅ bźin źes ||źiṅ
gi yon tan rlom sems gaṅ med pa || skyes bu khyu mchog źiṅ du de ’gro’o | 27 |

thams cad ñes byas bdag gis bzod par bya || rgyal ba’i sras la ston par sems śes smra ||ston
pa’i ’du śes can la khro yod pa || ṅas ni nam yaṅ ma mthoṅ ma thos so | 28 |

bslaṅ ba’i groṅ daṅ mdza’ ba’i groṅ chags śiṅ || gcig la gcig ni spyod pa sun yaṅ ’byin ||’di
ni bdag gis smin bya’i skal yin gyis || su yaṅ der ma ’gro źes de dag zer | 29 |

bdag daṅ ’dra ba de ’dra gaṅ yaṅ med || de la spyod pa rnam dag med ces zer ||mi mkhas de ni
byaṅ chub ’thob mi ’gyur || de la don du ’gyur ba’aṅ gaṅ yaṅ med | 30 |

ñin par lan gsum mtshan yaṅ de bźin te || byaṅ chub sems dpa’ dag la spyi bos thud ||de dag
’khrul pa gaṅ la’aṅ brtag mi bya || rtag par spyod pa ci bder spyod du tshud ||

’dod pa’i yon tan dga’ bar spyod mthoṅ na || de yi ’khrul pa gaṅ yaṅ brtag mi bya ||byaṅ chub
spyod pa mtha’ yas yon tan gyis || de yaṅ ma ’oṅs dus na byaṅ chub ’thob ||

lan cig kho nar rgyal bar ’gyur ba min || rigs pa’i rim daṅ bya ba’i rim gyis ’thob ||bskal
pa bye ba khrag khrig graṅs maṅ du || go cha bgos pas ’thob kyi gźan du min ||

rtog daṅ rnam rtog ’dod chags med pa ste || ṅas kyaṅ byaṅ chub ’dod chags ’dra ba thob ||ñon
moṅs yod min de dag yoṅ mi ’gyur || de ltar yid ches bzod pa dam pa ’thob ||

yi ge med pa’i chos la źugs gyur ciṅ || sgra rnams thams cad sgra med blta bar bya ||gaṅ źig
de ’dra’i chos la yid ches pa || de la ’dod chags źe sdaṅ gti mug med ||

’dod chags byaṅ chub lhag chad med par mñam || de gñis yi ge med par rtogs par gyis ||de ni
gñis ka’i miṅ tsam byuṅ ba ste || yi ger brjod pa de la ci yaṅ med ||

sgra rnams thams cad sgra gcig rab śes na || sna tshogs su ni nam yaṅ ’gyur ba med ||ṅa yis
gaṅ bśad mu stegs de dag ’chad || de dag ’di ’dra’i chos ñid śes pa yin ||

chos rnams ’di dag skad kyi sgras brjod de || chos daṅ sgra ni de la dmigs pa med ||chos ñid
tshul gcig de la rab źugs na || bzod pa bla med mchog ni ’thob par ’gyur ||

khro daṅ bzod daṅ ’dod pa’i yon tan daṅ || mi bzod mi brtag rnam par mi brtag ste ||skye med
de ltar rab tu śes gyur na || skyon med sems can mchog tu de dag ’gyur ||

lho byaṅ śar nub phyogs rnams thams cad kyi || gaṅ gā’i kluṅ gi bye ma ji sñed pa ||skyes bu
la las de blaṅs ’bru re nas || phyogs gcig źiṅ der rab tu dgod byas te ||źiṅ rnams ji sñed
byuṅ ba de dag kun || rgyal ba rnams la rin chen bkaṅ byas te ||bskal pa bye ba maṅ por
phul ba bas || mdo sde ’di bris bsod nams ches kyaṅ maṅ ||de la bsod nams graṅs med ’phel
bar ’gyur ||

byaṅ chub don gñer ’di la rab byuṅ ba || de dag la ni mdo sde ’di gtad de ||de dag bzod pa dam
pa myur du ’thob || mtha’ yas sgo yi mdo ’di su ston pa ||

de la gzuṅs rnams mi riṅ ñe bar gnas || mdo sde bye ba khrag khrig des ’thob ste ||spobs daṅ
blo rno’i yon tan ’thob par ’gyur || tshig la thogs pa’aṅ phye bas śes par ’gyur ||

so so yaṅ dag rig kyaṅ myur du ’thob || saṅs rgyas mtha’ yas spobs pa’i sbyin pa mdzad ||

rnam pa maṅ por mdo sde maṅ po ston || tshul ’di gaṅ gis śes gyur de dag ni ||raṅ gis mdo sde
maṅ po dran par ’gyur || źiṅ gi dam pa dag tu’aṅ de dag ’gro ||soṅ nas mgon po dag la mchod
par byed ||

