’jam dpal gaṅ la las ’phags pa’i bden pa bźi de ltar śes śiṅ | dran pa ñe bar gźag pa bźi daṅ
| dbaṅ po lṅa daṅ | byaṅ chub kyi yan lag bdun daṅ | ’phags pa’i lam yan lag brgyad pa de
ltar mthoṅ ba de ni ṅan pa rgal ba | pha rol tu phyin pa | thaṅ la gnas pa | bde bar gyur
pa | mi ’jigs pa rñed pa | khur bor ba | rdul sprugs pa | ci daṅ yaṅ bral ba | ñon moṅs
pa med pa | dgra bcom pa | dge sbyoṅ | bram ze | khus byas pa |mthar phyin pa | gtsaṅ ba |
śā kya’i bu | saṅs rgyas kyi sras | tsher ma phyuṅ ba | ’obs bor ba | ’obs las rgal ba |
gsal śiṅ phyuṅ ba | rims daṅ bral ba | dge sloṅ ’phags pa rgyal mtshan rdzogs pa źes brjod
do || ’jam dpal de lta bu’i bzod pa daṅ ldan pa’i dge sloṅ ni ’jig rten lha daṅ bcas pa’i
sbyin pa’i gnas yin te | de la thob pa daṅ bkur sti thams cad kyaṅ ’os so || ’jam dpal de
lta bas nas dge sloṅ yul gyi zas don yod par bza’ bar ’dod pa daṅ | bdud ’dul bar ’dod pa
daṅ | ’khor ba las ’da’ bar ’dod pa daṅ | mya ṅan las ’das pa thob par ’dod pa daṅ | sdug
bsṅal las bral bar ’dod pa daṅ | ’jig rten lha daṅ bcas pa’i sbyin pa’i gnas su ’gyur bar
’dod pas chos de dag la de ltar brtson par bya’o || chos kyi rnam graṅs ’di bstan pa’i tshe
| lha’i bu stoṅ phrag sum cu rtsa gñis kyis chos mṅon par rtogs pa thos par gyur nas de
dag gis bcom ldan ’das daṅ | ’jam dpal gźon nur gyur pa la me tog man dā ra ba maṅ pos mṅon
par gtor nas ’di skad ces smras so || bcom ldan ’das gaṅ gis chuṅ ṅu na bstan pa ’di rna
lam du grag pa tsam du thos kyaṅ de dag ni de bźin gśegs pa’i bstan pa la legs par rab tu
byuṅ ba lags na | gaṅ gis thos te mos śiṅ yid ches par ’gyur ba daṅ | de bźin ñid du nan
tan du bgyid pa lta smos kyaṅ ci ’tshal te | bcom ldan ’das gaṅ gis bstan pa ’di tha na rna
lam du grag pa tsam du thos kyaṅ de dag ni mṅon pa’i ṅa rgyal ma mchis par ’gyur ro ||

de nas bcom ldan ’das la ’jam dpal gźon nur gyur pas ’di skad ces gsol to || bcom ldan ’das
de bźin gśegs pas gzuṅs kyi tshig gaṅ gis byaṅ chub sems dpa’ rnams thogs pa ma mchis pa’i
spobs pa thob par ’gyur źiṅ | sgra gaṅ gis kyaṅ ’jigs par mi ’gyur ba daṅ | chos thams cad
saṅs rgyas kyi chos daṅ sbyor bar ’gyur ba daṅ | chos thams cad tshul gcig par rtogs par
’gyur ba de lta bu’i gzuṅs kyi tshul gyi tshig bka’ stsal du gsol | de skad ces gsol pa daṅ
| bcom ldan ’das kyis ’jam dpal gźon nur gyur pa la ’di skad ces bka’ stsal to ||

’jam dpal de bas na chos kyi sgo gaṅ gis byaṅ chub sems dpa’ chos thams cad la snaṅ ba thob
par ’gyur źiṅ | myur du mi skye ba’i chos la bzod pa thob par ’gyur ba’i phur pa’i tshig daṅ
| sa bon gyi tshig bstan pa źes bya ba’i chos kyi sgo ’di ñon cig | ’jam dpal phur pa’i
tshig daṅ | sa bon gyi tshig bstan pa źes bya ba’i chos kyi sgo de yaṅ gaṅ źe na |

’jam dpal sems can thams cad sems gcig pa’o źes bya ba ’di ni sa bon gyi tshig go || gsol pa
| bcom ldan ’das ci’i slad du de sa bon gyi tshig ces bgyi | bcom ldan ’das kyis bka’ stsal
pa ’jam dpal chos thams cad ni dmigs pa mi dmigs pa’i phyir sems med pa ste | de’i phyir
de ni sa bon gyi tshig go ||

’jam dpal sems can thams cad ni ’gyur ba gcig go źes bya ba ’di ni sa bon gyi tshig go || gsol
pa | bcom ldan ’das ci’i slad du de sa bon gyi tshig ces bgyi | bcom ldan ’das kyis bka’
stsal pa | ’jam dpal chos thams cad ni chags pa med par gźol ba ste | nam mkha’ ’gyur ba
yin pas de’i phyir de ni sa bon gyi tshig go ||

’jam dpal sems can thams cad ni sems can gcig pa’o źes bya ba ’di ni sa bon gyi tshig go ||
gsol pa | bcom ldan ’das ci’i slad du de sa bon gyi tshig ces bgyi | bcom ldan ’das kyis bka’
stsal pa | ’jam dpal sems can thams cad ni ma skyes śin tu ma skyes śiṅ miṅ med la | lam
gcig pa dmigs su med pas gcig tu bstan pa ste | de’i phyir de ni sa bon gyi tshig go ||

’jam dpal ’dod chags źes bya ba ’di ni phur pa’i tshig go || gsol pa | bcom ldan ’das ci’i slad
du de phur pa’i tshig ces bgyi | bcom ldan ’das kyis bka’ stsal pa | ’jam dpal ’dod chags
ni mi gnas pa’i tshul gyis chos kyi dbyiṅs la gnas pa ste | mi g-yo mi ’gul źiṅ raṅ bźin
gyis dben pa ste | g-yo ba med pas de’i phyir de ni phur pa’i tshig go ||

’jam dpal źe sdaṅ źes bya ba ’di rdo rje’i tshig go || gsol pa | bcom ldan ’das ci’i slad du
de rdo rje’i tshig ces bgyi | bcom ldan ’das kyis bka’ stsal pa | ’jam dpal źe sdaṅ ni dbyer
med pa ste | ’di ltar dper na | ’jam dpal rdo rje ni mi phyed mi śigs pa’o || ’jam dpal
de bźin du chos thams cad ni dṅos po ma grub pa’i phyir | gźig tu med ciṅ dbyer med pa ste
| de’i phyir ’di ni rdo rje’i tshig go ||

’jam dpal gti mug ces bya ba ’di ni ye śes kyi tshig go || gsol pa | bcom ldan ’das ci’i slad
du de ye śes kyi tshig ces bgyi | bcom ldan ’das kyis bka’ stsal pa | ’jam dpal chos thams
cad ni ye śes kyis grub ciṅ mi śes pa daṅ bral ba ste | ’di ltar dper na | ’jam dpal nam
mkha’ ni śes pa daṅ ldan pa yaṅ ma yin | mi śes pa daṅ ldan pa yaṅ ma yin no || ’jam dpal
de bźin du chos thams cad ni śes pa daṅ ldan pa yaṅ ma yin | mi śes pa daṅ ldan pa yaṅ ma
yin | śes par bya ba’i raṅ bźin śin tu źi ba’i phyir śes pa yaṅ ma yin | mi śes pa yaṅ ma
yin te | de’i phyir ye śes kyi tshig ces bya’o ||

’jam dpal gzugs źes bya ba ’di ni phur pa’i tshig go || gsol pa | bcom ldan ’das ci’i slad du
de phur pa’i tshig ces bgyi | bcom ldan ’das kyis bka’ stsal pa | ’jam dpal ’di lta ste
dper na | dbaṅ po’i phur pa ni rab tu gnas pa’i phyir mi g-yo mi ’gul lo || ’jam dpal de bźin
du chos thams cad mi gnas pa’i tshul gyis chos kyi dbyiṅs la gnas pa ni ’gro ba daṅ ’oṅ
ba med de | blaṅ du med ciṅ rtsol ba med la śin tu brtan pa’i phyir mi gnas pa ste | de’i
phyir de ni phur pa’i tshig go ||

’jam dpal tshor ba źes bya ba ’di ni źi ba’i tshig go || gsol pa | bcom ldan ’das ci’i slad
du de źi ba’i tshig ces bgyi | bcom ldan ’das kyis bka’ stsal pa | ’jam dpal chos thams cad
ni raṅ bźin gyis śin tu źi ba ste | tshor ba ni naṅ na yaṅ med | phyi rol na yaṅ med | śar
phyogs na yaṅ med | lho phyogs na yaṅ med | nub phyogs na yaṅ med | byaṅ phyogs na yaṅ
med | steṅ na yaṅ med | ’og na yaṅ med | phyogs mtshams rnams na yaṅ med do || ’jam dpal gal
te bde ba’i tshor ba naṅ na yod na ni | sems can thams cad kyaṅ bde bas śin tu bde bar
’gyur ro || ’jam dpal ’o na ta ma gal te sdug bsṅal gyi tshor ba naṅ na yod na ni | sems can
thams cad kyaṅ sdug bsṅal gyis śin tu sdug bsṅal bar ’gyur ro || ’jam dpal gal te bde ba
yaṅ ma yin | sdug bsṅal ba yaṅ ma yin pa’i tshor ba naṅ na yod na ni sems can thams cad
kyaṅ śin tu rmoṅs par ’gyur ro || ’jam dpal gaṅ gi phyir tshor ba thams cad ni naṅ na yaṅ
med | phyi rol na yaṅ med | śar phyogs na yaṅ med | lho phyogs na yaṅ med | nub phyogs na
yaṅ med | byaṅ phyogs na yaṅ med | steṅ na yaṅ med | ’og na yaṅ med | phyogs mtshams rnams
na yaṅ med pas | de’i phyir sems can thams cad ni rtsva śiṅ daṅ | rtsig pa lta bu ste | raṅ
bźin gyis ma skyes śiṅ ’gag pa med par mtshan ñid mñam pa ste | de’i phyir de ni źi ba’i
tshig go ||

’jam dpal ’du śes źes bya ba ’di ni sa bon gyi tshig go || gsol pa | bcom ldan ’das ci’i slad
du de sa bon gyi tshig ces bgyi | bcom ldan ’das kyis bka’ stsal pa | ’jam dpal ’du śes
de yoṅs su brtags pa las byuṅ ba ste | log pa las byuṅ ba | chad pa stoṅ ba lta bu | smig
rgyu’i ṅo bo ñid raṅ bźin gyis dben pa ste | de’i phyir de ni sa bon gyi tshig go ||

’jam dpal ’du byed ces bya ba ’di ni sa bon gyi tshig go || gsol pa | bcom ldan ’das ci’i slad
du de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams
cad ni bgraṅ du med ciṅ | bgraṅ ba mñam pa ñid daṅ ldan pa | chu śiṅ gi sñiṅ po lta bu
ste | ’jam dpal ’di ltar dper na | chu śiṅ gi sñiṅ po ni raṅ bźin gyis ma skyes pa’i phyir
śin tu med ciṅ mi dmigs so || ’jam dpal de bźin du chos thams cad ni raṅ bźin gyis dben
źiṅ miṅ med pa ste | de’i phyir de ni sa bon gyi tshig go ||

’jam dpal rnam par śes pa źes bya ba ’di ni sa bon gyi tshig go || gsol pa | bcom ldan ’das
ci’i slad du de sa bon gyi tshig ces bgyi | bcom ldan ’das kyis bka’ stsal pa | ’jam dpal
rnam par śes pa ni sgyu ma lta bu ste | ma skyes pa | ma byuṅ ba | stoṅ pa | mtshan ma med
pa | ṅo bo ñid med pa | mtshan ñid med pa | nam mkha’ daṅ sor mo lṅa lta bu miṅ med pa ste
| de’i phyir de ni sa bon gyi tshig go ||

’jam dpal gzugs źes bya ba ’di ni sa bon gyi tshig go || gsol pa | bcom ldan ’das ci’i slad
du de sa bon gyi tshig ces bgyi | bcom ldan ’das kyis bka’ stsal pa | ’di lta ste dper na
| mig yor ni snaṅ ba la yod pa ma yin no || ’jam dpal de bźin du chos thams cad ni snaṅ ba
la yod pa ma yin te | mig slu ba | sems slu ba | gsog | gsob | brdzun pa | sgyu ma’i chos
can te | de’i phyir de ni sa bon gyi tshig go ||

’jam dpal sgra źes bya ba ’di ni sa bon gyi tshig go || gsol pa | bcom ldan ’das ci’i slad du
de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams
cad ni tha dad du byar med ciṅ gñis su med pa ste | ri’i sgra’i tshig gi lam brag ca daṅ ’dra
ba ste | de’i phyir de ni sa bon gyi tshig go ||

’jam dpal dri źes bya ba ’di ni sa bon gyi tshig go || gsol pa | bcom ldan ’das ci’i slad du
de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams cad
ni sna daṅ | dri daṅ | rnam par śes pa mi dmigs pa’i phyir mnam du med ciṅ raṅ bźin gyis
blun la | nam mkha’ daṅ ’dra ba ste | de’i phyir de ni sa bon gyi tshig go ||

’jam dpal ro źes bya ba ’di ni sa bon gyi tshig go || gsol pa | bcom ldan ’das ci’i slad du
de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams cad
ni raṅ bźin daṅ | ṅo bo ñid kyis dben pa’i phyir bsam gyis mi khyab ciṅ ro’i khams mi dmigs
pas ro dmigs su med pa ste | de’i phyir de ni sa bon gyi tshig go ||

’jam dpal reg ces bya ba ’di ni sa bon gyi tshig go || gsol pa | bcom ldan ’das ci’i slad du
de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams cad
ni nam mkha’ ltar dben pa daṅ | lus śin tu bsgom pa daṅ | reg bya ’byuṅ ba med pa daṅ |
reg bya dben pa’i phyir reg pa med pa ste | de’i phyir de ni sa bon gyi tshig go ||

’jam dpal sa źes bya ba ’di ni sa bon gyi tshig go || gsol pa | bcom ldan ’das ci’i slad du
de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams cad
ni sems daṅ bral ba | sems med pa | ṅo bo ñid med pa | yoṅs su ma grub pa | miṅ daṅ bral
ba | mtshan ñid kyis dben pa | chos kyi dbyiṅs kyi raṅ bźin te | de’i phyir de ni sa bon
gyi tshig go ||

’jam dpal chu źes bya ba ’di ni sa bon gyi tshig go || gsol pa | bcom ldan ’das ci’i slad du
de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams cad
ni chu med pa ste | ma ’dres śiṅ rlan med pa | smig rgyu’i chu lta bu ste | de’i phyir
de ni sa bon gyi tshig go ||

’jam dpal me źes bya ba ’di ni sa bon gyi tshig go || gsol pa | bcom ldan ’das ci’i slad du
de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams cad
ni tsha ba med pa ste | yoṅs su gduṅ ba daṅ bral ba | raṅ bźin gyis med pa | ṅo bo ñid kyis
źi ba | phyin ci log gis yoṅs su brtags pa śin tu ma skyes pa ste | de’i phyir de ni sa
bon gyi tshig go ||

’jam dpal rluṅ źes bya ba ’di ni sa bon gyi tshig go || gsol pa | bcom ldan ’das ci’i slad du
de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams
cad ni g-yo ba daṅ yaṅ dag par bral ba’i phyir chags pa med ciṅ sgrib pa med pa ste | rluṅ
gi lam las yaṅ dag par ’das śiṅ mtshan ñid med la ṅo bo ñid med pa ste | de’i phyir de ni
sa bon gyi tshig go ||

’jam dpal saṅs rgyas źes bya ba ’di ni sa bon gyi tshig go || gsol pa | bcom ldan ’das ci’i
slad du de sa bon gyi tshig ces bgyi | bcom ldan ’das kyis bka’ stsal pa | ’jam dpal chos
thams cad ni ’tshaṅ rgya bar byed pa med pa ste | saṅs rgyas pa med | rjes su saṅs rgyas pa
med | rdzogs par saṅs rgyas pa med | ’tshaṅ rgya bar ñe ba daṅ bral ba | ’tshaṅ rgya bar
byed pas dben pa ste | de’i phyir de ni sa bon gyi tshig go ||

’jam dpal chos źes bya ba ’di ni sa bon gyi tshig go || gsol pa | bcom ldan ’das ci’i slad du
de sa bon gyi tshig ces bgyi | bcom ldan ’das kyis bka’ stsal pa | ’jam dpal chos thams
cad ni dbyer med ciṅ bcad du med pa ste | gcad pa daṅ bral ba | ’chad pas dben pa | miṅ med
pa | mtshan ma med pa | mtshan ñid med pa | ṅo bo ñid med pa | tshig gi lam las yaṅ dag
par ’das pa ste | de’i phyir de ni sa bon gyi tshig go ||

’jam dpal dge ’dun źes bya ba ’di ni phur pa’i tshig go || gsol pa | bcom ldan ’das ci’i slad
du de phur pa’i tshig ces bgyi | bcom ldan ’das kyis bka’ stsal pa | ’jam dpal ’phags pa’i
dge ’dun ni chos ñid la śin tu gnas pa | chos kyi dbyiṅs daṅ | yaṅ dag pa’i mtha’ daṅ |
tshul khrims daṅ | tshul khrims ’chal pa mñam pa ñid daṅ | tiṅ ṅe ’dzin daṅ | ’khrugs pa
mñam pa ñid daṅ | śes rab daṅ | śes rab ’chal pa mñam pa ñid daṅ | rnam par grol ba daṅ |
kun nas ñon moṅs pa mñam pa ñid la śin tu gnas śiṅ | gnas daṅ | gnas ma yin pa mi dmigs pa’i
phyir chos thams cad la rab tu gnas pas | de’i phyir de ni phur pa’i tshig go ||

’jam dpal chos thams cad yul ma yin no źes bya ba ’di ni phur pa’i tshig go || gsol pa | bcom
ldan ’das ci’i slad du de phur pa’i tshig ces bgyi | bcom ldan ’das kyis bka’ stsal pa |
’jam dpal chos thams cad ni nam mkha’i yul | bsam gyis mi khyab pa’i yul | yul med pa | yul
yaṅ dag par chad pa | dṅos po med pa | chad pa daṅ bral ba’i phyir dbaṅ daṅ bral ba ste
| de’i phyir de ni phur pa’i tshig go ||

’jam dpal chos thams cad dmigs pa med do źes bya ba ’di ni phur pa’i tshig go || gsol pa | bcom
ldan ’das ci’i slad du de phur pa’i tshig ces bgyi | bcom ldan ’das kyis bka’ stsal pa
| ’jam dpal chos thams cad ni gnas pa med ciṅ rten pa yaṅ med pa ste | de dag ni dmigs pas
dben pa’i phyir mi dmigs | rnam par mi dmigs | mi sbyor rnam par mi sbyor yoṅs su mi sbyor
ba ste | de’i phyir de ni phur pa’i tshig go ||

’jam dpal chos thams cad ni len pa med do źes bya ba ’di ni phur pa’i tshig go || gsol pa |
bcom ldan ’das ci’i slad du de phur pa’i tshig ces bgyi | bcom ldan ’das kyis bka’ stsal pa
| ’jam dpal chos thams cad ni chos kyi dbyiṅs la yaṅ dag par źen pa ste | de dag ni mi ’dor
mi len mi tshol | mi smon ciṅ smon pa yaṅ dag par chad pa | raṅ bźin gyis rnam par źi
ba | nam mkha’ daṅ mñam źiṅ ’dra ba ste | de’i phyir de ni phur pa’i tshig go ||

’jam dpal chos thams cad ni ñon moṅs pa med ces bya ba ’di ni phur pa’i tshig go || gsol pa
| bcom ldan ’das ci’i slad du de phur pa’i tshig ces bgyi | bcom ldan ’das kyis bka’ stsal
pa | ’jam dpal chos thams cad ni dri ma med pa ste | ci’aṅ ma yin pa | dag pa | ’od gsal
ba ste | nam mkha’ yoṅs su dag pa’i phyir śin tu dag pa | ñon moṅs pa mi dmigs pa’i phyir
ñon moṅs pa med pa ste | de’i phyir de ni phur pa’i tshig go ||

’jam dpal chos thams cad gźi med pa źes bya ba ’di ni phur pa’i tshig go || gsol pa | bcom ldan
’das ci’i slad du de phur pa’i tshig ces bgyi | bcom ldan ’das kyis bka’ stsal pa | ’jam
dpal chos thams cad ni dṅos po med ciṅ dbaṅ daṅ bral bas de dag la kun gźi med pa ste |
de’i phyir de ni phur pa’i tshig go ||

’jam dpal chos thams cad ni bslab pa med ces bya ba ’di ni phur pa’i tshig go || gsol pa | bcom
ldan ’das ci’i slad du de phur pa’i tshig ces bgyi | bcom ldan ’das kyis bka’ stsal pa
| ’jam dpal chos thams cad ni bslab pa daṅ bral ba ste | de dag ni bslab par bya ba ma yin
| bsgom par bya ba ma yin | bsam par bya ba ma yin | yid la bya ba ma yin | gnas par bya
ba ma yin | ’gro bar bya ba ma yin | nan tan du bya ba ma yin | log pa’i nan tan du bya ba
ma yin | spaṅ bar bya ba ma yin | mṅon du bya ba ma yin | bśags par bya ba ma yin | rab
tu bśags par bya ba ma yin | dgod par bya ba ma yin | dgrol bar bya ba ma yin | brjod par
bya ba ma yin | smos par bya ba ma yin | gzuṅ bar bya ba ma yin | gtaṅ bar bya ba ma yin |
rab tu gtaṅ bar bya ba ma yin | yoṅs su gtaṅ bar bya ba ma yin te | de ci’i phyir źe na |
’jam dpal chos thams cad ni śin tu btaṅ ba | raṅ bźin gyis ma bzuṅ ba | rtag par btaṅ ba
ste | de dag ni śes pas khoṅ du chud par bya ba ma yin | mi śes pas khoṅ du chud par bya ba
yaṅ ma yin te | de’i phyir de ni phur pa’i tshig go ||

de nas bcom ldan ’das la ’jam dpal gźon nur gyur pas ’di skad ces gsol to || bcom ldan ’das
phur pa’i tshig las brtsams te | bdag kyaṅ spobs pa skye’o || bcom ldan ’das kyi bka’ stsal
pa | ’jam dpal khyod kyis spobs pa skyed cig || ’jam dpal gyis gsol pa | bcom ldan ’das
sems can thams cad byaṅ chub thob pa’o źes bgyi ba ’di ni phur pa’i tshig go ||

bka’ stsal pa | ’jam dpal ci’i phyir de phur pa’i tshig ces bya | ’jam dpal gyis gsol pa | bcom
ldan ’das chos thams cad ni thob pa ma mchis pa | yaṅ dag par thob pa ma mchis pa | rjes
su thob pa ma mchis pa | thob par bgyi ba daṅ bral ba | rtogs par bgyi ba ma mchis pa |
mṅon par rtogs par bgyi ba ma mchis pa ste | bcom ldan ’das de’i slad du de ni phur pa’i
tshig go ||

bcom ldan ’das sems can thams cad thams cad mkhyen pa ñid thob pa’o źes bgyi ba ’di ni phur
pa’i tshig go || bka’ stsal pa | ’jam dpal ci’i phyir de phur pa’i tshig ces bya | ’jam dpal
gyis gsol pa | bcom ldan ’das sems can rnams ni thams cad kyi thams cad du ma mchis la
thams cad mkhyen pa ñid kyaṅ dṅos po ma mchis pa’i rjes su ’braṅ ba ste | de’i slad du thams
cad mkyen pa ñid thob pa’o źes bgyi ste | bcom ldan ’das thams cad mkhyen pa ñid ni su
la yaṅ thob par bgyi ba’i tshul gyis ñe bar gnas pa ma lags so || de ci’i slad du źe na |
bcom ldan ’das thams cad mkhyen pa ñid ni sems can gyi raṅ bźin te | de’i slad du de ni phur
pa’i tshig go ||

bcom ldan ’das sems can thams cad ni thams cad mkhyen pa’i ye śes daṅ ldan no źes bgyi ba ’di
ni phur pa’i tshig go || bka’ stsal pa | ’jam dpal ci’i phyir de phur pa’i tshig ces bya
| ’jam dpal gyis gsol pa | bcom ldan ’das sems can thams cad ni ṅo bo ñid ma mchis śiṅ ṅo
bo ñid daṅ bral ba ste | ṅo bo ñid gcig pa’i mtshan ñid pas | de bźin gśegs pa daṅ mñam pa
ñid kyi rjes su mchis pa | thams cad mkhyen pa’i ye śes kyi raṅ bźin can te | de’i slad
du de ni phur pa’i tshig go ||

bcom ldan ’das sems can thams cad byaṅ chub kyi sñiṅ po źes bgyi ba ’di ni phur pa’i tshig go
|| bka’ stsal pa | ’jam dpal ci’i phyir de phur pa’i tshig ces bya | ’jam dpal gyis gsol
pa | bcom ldan ’das byaṅ chub kyi sñiṅ po źes bgyi ba’i tshig gi don ci lags | bcom ldan
’das kyis bka’ stsal pa | ’jam dpal byaṅ chub kyi sñiṅ po źes bya ba ni chos thams cad źi
ba’i sñiṅ po’o || chos thams cad skye ba med pa’i sñiṅ po’o || chos thams cad dṅos po med
pa’i sñiṅ po’o || chos thams cad gzuṅ du med pa’i sñiṅ po’o || chos thams cad ṅo bo ñid med
pa’i sñiṅ po ste | ’jam dpal de ni byaṅ chub kyi sñiṅ po’i tshig gi don to || gsol pa |
bcom ldan ’das ’o na sems can thams cad sñiṅ po de daṅ rtag par ldan pa ma lags sam | bcom
ldan ’das kyis bka’ stsal pa | ’jam dpal de de bźin no | gsol pa | bcom ldan ’das de ltar
rnam graṅs des kyaṅ sems can thams cad ni byaṅ chub kyi sñiṅ po ste | de’i slad du de ni
phur pa’i tshig go ||

bcom ldan ’das sems can thams cad bzod pa thob bo źes bgyi ba ’di ni phur pa’i tshig go || bka’
stsal pa | ’jam dpal ci’i phyir de phur pa’i tshig ces bya | ’jam dpal gyis gsol pa |
bcom ldan ’das sems can thams cad ni mi zad pa’i chos daṅ mi ’grib pa’i chos daṅ | mi skye
ba’i chos can te | miṅ gi mtshan ñid kyis dben pa’i bzod pa mñam pa ñid kyi rjes su mchis
pas de’i slad du de ni phur pa’i tshig go ||

bcom ldan ’das sems can thams cad thogs pa med pa’i spobs pa can no źes bgyi ba ’di ni phur
pa’i tshig go || bka’ stsal pa | ’jam dpal ci’i phyir de phur pa’i tshig ces bya | ’jam dpal
gyis gsol pa | bcom ldan ’das sems can thams cad kyis gaṅ ci’aṅ ruṅ ste | gaṅ daṅ gaṅ spobs
par gyur pa de daṅ de ni phyogs bcu kun la’aṅ ma mchis te | bcom ldan ’das sems can thams
cad sgrib pa ma mchis pa mñam pa ñid kyi rjes su mchis śiṅ dben la raṅ gi mtshan ñid
la gnas pas de ltar de dag ma mchis pa lags te | bcom ldan ’das rnam graṅs de’i slad du de
ni phur pa’i tshig go ||

bcom ldan ’das sems can thams cad gzuṅs thob bo źes bgyi ba ’di ni phur pa’i tshig go || bka’
stsal pa | ’jam dpal ci’i phyir de phur pa’i tshig ces bya | ’jam dpal gyis gsol pa | bcom
ldan ’das sems can thams cad ni sems can gyi ’du śes can te | yaṅ dag pa ma lags par yoṅs
su brtags pa’i phyin ci log gi rtog pas mtshan mar ’dzin pa’i slad du | gzugs daṅ | sgra
daṅ | dri daṅ | ro daṅ | reg rnams ’dzin pas de’i slad du de ni phur pa’i tshig go ||

bcom ldan ’das sems can thams cad byams pa’i sems daṅ ldan no źes bgyi ba ’di ni phur pa’i tshig
go || bka’ stsal pa | ’jam dpal ci’i phyir de phur pa’i tshig ces bya | ’jam dpal gyis
gsol pa | bcom ldan ’das sems can thams cad ni sems can ma mchis pa ste | raṅ bźin gyis
gnod sems ma mchis śiṅ | gnod sems daṅ byams pa brtag tu ma mchis pa mñam pa ñid thob pas
de’i slad du de ni phur pa’i tshig go ||

bcom ldan ’das sems can thams cad sñiṅ rje chen po daṅ ldan no źes bgyi ba ’di ni phur pa’i
tshig go || bka’ stsal pa | ’jam dpal ci’i phyir de phur pa’i tshig ces bya | ’jam dpal gyis
gsol pa | bcom ldan ’das sems can thams cad ni ma bcos ma bgyis pa’i sñiṅ rje can te |
de bźin gśegs pa’i mñam pa ñid las ma ’das pa sñiṅ rje chen po’i ṅo bo ñid daṅ ldan pas |
de’i slad du de ni phur pa’i tshig go ||

bcom ldan ’das sems can thams cad ni tiṅ ṅe ’dzin daṅ ldan no źes bgyi ba ’di ni phur pa’i tshig
go || bka’ stsal pa | ’jam dpal ci’i phyir de phur pa’i tshig ces bya | ’jam dpal gyis
gsol pa | bcom ldan ’das sems can thams cad ni dmigs pas dben pa’i slad du raṅ bźin daṅ
ldan pa ste | bcom ldan ’das dmigs pa gaṅ gis sems can gaṅ gi rnam par śes pa ’byuṅ ba de
ni dmigs pa de la ma ’khrugs pa ste | de ci’i slad du źe na | bcom ldan ’das dmigs pa’i rnam
par śes pa rnams skad cig ma’i slad du ste | de’i slad du de ni phur pa’i tshig go ||

bcom ldan ’das saṅs rgyas thams cad ’dod chags daṅ ldan no źes bgyi ba ’di ni phur pa’i tshig
go || bka’ stsal pa | ’jam dpal ci’i phyir de phur pa’i tshig ces bya | ’jam dpal gyis gsol
pa | bcom ldan ’das saṅs rgyas thams cad ni ’dod chags daṅ ldan pa ste | ’dod chags kyi
ṅo bo ñid daṅ ldan źiṅ rjes su rtogs pas mñam ñid las ma ’das te | dgyes śiṅ rab tu dgyes
la rnam par dgyes te | ñon moṅs pa mi mṅa’ bas na | bcom ldan ’das ’dod chags ñid ni byaṅ
chub ste | de ci’i slad du źe na | bcom ldan ’das ’dod chags kyi ṅo bo ñid rjes su rtogs
pas byaṅ chub ces bgyi ste | de’i slad du de ni phur pa’i tshig go ||

bcom ldan ’das saṅs rgyas bcom ldan ’das rnams ni źe sdaṅ daṅ ldan pa’o źes bgyi ba ’di ni phur
pa’i tshig go || bka’ stsal pa | ’jam dpal ci’i phyir de phur pa’i tshig ces bya | ’jam
dpal gyis gsol pa | bcom ldan ’das saṅs rgyas bcom ldan ’das rnams ni źe sdaṅ mñam pa ñid
la bźugs śiṅ | ’du byed thams cad kyi skyon yaṅ dag par ston pa ste | źe sdaṅ gi ṅo bo ñid
rjes su rtogs pas źe sdaṅ daṅ ldan pa źes bgyi ste | de’i slad du de ni phur pa’i tshig
go ||

bcom ldan ’das saṅs rgyas bcom ldan ’das rnams ni gti mug daṅ ldan no źes bgyi ba ’di ni phur
pa’i tshig go || bka’ stsal pa | ’jam dpal ci’i phyir de phur pa’i tshig ces bya | ’jam
dpal gyis gsol pa | bcom ldan ’das saṅs rgyas bcom ldan ’das rnams ni gti mug gi ṅo bo ñid
rjes su rtogs pas | gti mug mñam pa ñid la bźugs śiṅ miṅ thams cad las ’grel ba ste | de’i
slad du de ni phur pa’i tshig go ||

bcom ldan ’das saṅs rgyas bcom ldan ’das rnams ’jig tshogs daṅ ldan no źes bgyi ba ’di ni phur
pa’i tshig go || bka’ stsal pa | ’jam dpal ci’phyir de phur pa’i tshig ces bya | ’jam dpal
gyis gsol pa | bcom ldan ’das saṅs rgyas bcom ldan ’das rnams ni ’jig tshogs la bźugs
pa ste | ’jig tshogs mi skye mi ’byuṅ bar thugs su chud pas chos thams cad kyis rgyas par
mi ’gyur | rnam par rgyas par mi ’gyur | yoṅs su rgyas par mi ’gyur te | mi bźugs pa’i tshul
gyis bźugs pas de’i slad du de ni phur pa’i tshig go ||

bcom ldan ’das saṅs rgyas bcom ldan ’das rnams log par lta ba daṅ ldan no źes bgyi ba ’di ni
phur pa’i tshig go || bka’ stsal pa | ’jam dpal ci’i phyir de phur pa’i tshig ces bya | ’jam
dpal gyis gsol pa | bcom ldan ’das saṅs rgyas bcom ldan ’das rnams ni ’dus byas log par
yaṅ dag par ston ciṅ | ’dus byas yaṅ dag pa ma lags par yaṅ dag par ston | ’dus byas nor
bar yaṅ dag par ston pa ste | log par lta ba’i ṅo bo ñid mtshan ñid kyis mñam pa ñid thugs
su chud pas | ’dus byas thams cad gsob gsog ste | brdzun pa slu ba’i chos can du ston par
mdzad pas | de’i slad du de ni phur pa’i tshig go ||

bcom ldan ’das saṅs rgyas bcom ldan ’das rnams kyis phyin ci log la gnas te | byaṅ chub brñes
so źes bgyi ba daṅ | saṅs rgyas bcom ldan ’das rnams kyis sgrib pa la gnas ’dod pa’i yon
tan lṅa la gnas | ’dod chags la gnas | źe sdaṅ la gnas | gti mug la gnas te | byaṅ chub brñes
so źes bgyi ba ’di ni phur pa’i tshig go || bka’ stsal pa | ’jam dpal ci’i phyir de phur
pa’i tshig ces bya | ’jam dpal gyis gsol pa | bcom ldan ’das gnas źes bgyi ba ’di ni log
par gnas pa’i tshig go ||

bcom ldan ’das kyis bka’ stsal pa | ’jam dpal log par gnas pa źes bya ba’i tshig gi don ci |
’jam dpal gyis gsol pa | bcom ldan ’das log par gnas pa smad par gnas pa | g-yo ba rab tu
g-yo ba źes bgyi ba ’di ni | so so’i skye bo rnams kyi tshig bla dags te | saṅs rgyas bcom
ldan ’das rnams ni ’dod chags mñam pa ñid daṅ | źe sdaṅ mñam pa ñid daṅ | gti mug mñam pa
ñid daṅ | ’dod pa’i yon tan lṅa mñam pa ñid daṅ | sgrib pa mñam pa ñid daṅ | phyin ci log
mñam pa ñid la yaṅ dag par bźugs śiṅ legs par bźugs pa ste | de dag ni ’dod chags kyi ṅo
bo ñid kyi gnas na bźugs bźin du bla na med pa yaṅ dag par rdzogs pa’i byaṅ chub tu mṅon
par rdzogs par ’tshaṅ rgya’o || źe sdaṅ gi ṅo bo ñid kyi gnas na bźugs | gti mug gi ṅo bo
ñid kyi gnas na bźugs | ’dod pa’i yon tan lṅa’i ṅo bo ñid kyi gnas na bźugs | sgrib pa’i ṅo
bo ñid kyi gnas na bźugs | phyin ci log gi ṅo bo ñid kyi gnas na bźugs bźin du bla na med
pa yaṅ dag par rdzogs pa’i byaṅ chub tu mṅon par ’tshaṅ rgya’o ||

de skad ces gsol pa daṅ bcom ldan ’das kyis ’jam dpal gźon nur gyur pa la ’di skad ces bka’
stsal to || ’jam dpal khyod la gal te la la źig gis ’di skad du de bźin gśegs pa dgra bcom
pa yaṅ dag par rdzogs pa’i saṅs rgyas ni mi dge ba’i chos thams cad spaṅs pa | dge ba’i chos
thams cad daṅ ldan pa’o źes zer źiṅ de skad ces ’dri na | lan ci skad ces gdab | gsol
pa | bcom ldan ’das gal te la la źig gis bdag la de skad du de bźin gśegs pa dgra bcom pa
yaṅ dag par rdzogs pa’i saṅs rgyas ni mi dge ba’i chos thams cad spaṅs pa | dge ba’i chos
thams cad daṅ ldan pa’o źes mchi na | bcom ldan ’das de skad ces ’dri ba de la bdag gis ’di
skad ces bgyi ste | re śig dge ba’i bśes gñen dag la rim gro gyis śig | rnal ’byor la brtson
par gyis śig | chos gaṅ la yaṅ sbyar ba daṅ | dbye ba ma byed cig | gzuṅ ba daṅ | gtaṅ
bar ma byed cig | dmigs pa daṅ rnam par dmigs par ma byed cig | btaṅ sñoms daṅ spoṅ bar
ma byed cig | tshol ba daṅ smon par ma byed cig | chos gaṅ la yaṅ rab ce’am | tha ma źe’am
| mchog ces bya bar yaṅ dag par rjes su ma lta śig daṅ | de’i ’og tu de bźin gśegs pa’i yul
śes par ’gyur ro || de bźin gśegs pa’i yul ni bsam gyis mi khyab pa ste | yul daṅ bral
źiṅ yul med pa | yul thams cad daṅ yaṅ dag par bral ba | chos yaṅ dag par chad pa’o źes bgyi’o
|| bka’ stsal pa | ’jam dpal khyod kyis de skad ces luṅ bstan na ci źig luṅ bstan par
’gyur | gsol pa | bcom ldan ’das bdag gis de skad ces luṅ bstan pas chos gaṅ yaṅ luṅ bstan
par gyur pa ma mchis so || bcom ldan ’das de bźin gśegs pa bcom ldan ’das kyis byaṅ chub
kyi sñiṅ po la bźugs pa’i tshe | chos la la’i skye ba’am ’gag pa gaṅ yaṅ gzigs sam | bka’
stsal pa | ’jam dpal de ni ma yin no || ’jam dpal gyis gsol pa | bcom ldan ’das chos gaṅ
ma skyes śiṅ ma byuṅ la | dge ba’i chos daṅ ldan pa’aṅ ma lags | mi dge ba’i chos daṅ ldan
pa’aṅ ma lags pa de la yoṅs su śes par bgyi ba ni gaṅ źig mchis | spaṅ ba ni ci źig mchis
| bsgom pa ni gaṅ źig mchis | mṅon du bgyi ba ni gaṅ źig mchis | mṅon par rtogs par bgyi
ba yaṅ gaṅ źig mchis |

de nas steṅ gi bar snaṅ las lha’i bu stoṅ phrag bcus de bźin gśegs pa daṅ | ’jam dpal gźon nur
gyur pa la lha rdzas kyi me tog ud pa la daṅ | ku mu da daṅ | pun da rīka daṅ | man dā
ra ba daṅ | man dā ra ba chen po daṅ | mañju śi ka daṅ | mañju śi ka chen po maṅ pos mṅon
par gtor | rab tu gtor nas | bcom ldan ’das daṅ | ’jam dpal gźon nur gyur pa’i źabs la phyag
tshal źiṅ ’di skad kyi tshig brjod par gyur te |

bcom ldan ’das ’di ni chags pa ma mchis pa’i dpal te | de ni ’jam dpal lo || bcom ldan ’das
’di ni mi gñis pa’i dpal te | de ni ’jam dpal lo || bcom ldan ’das ’di ni dṅos po ma mchis
pa’i dpal te | de ni ’jam dpal lo || bcom ldan ’das ’di ni ñon moṅs pa ma mchis pa’i dpal
te | de ni ’jam dpal lo || bcom ldan ’das ’di ni de bźin ñid kyi dpal te | de ni ’jam dpal
lo || bcom ldan ’das ’di ni ma nor ba de bźin ñid kyi dpal te | de ni ’jam dpal lo || bcom
ldan ’das ’di ni chos kyi dbyiṅs kyi dpal te | de ni ’jam dpal lo || bcom ldan ’das ’di
ni yaṅ dag pa’i mtha’i dpal te | de ni jam dpal lo || bcom ldan ’das ’di ni dam pa’i dpal
te | de ni jam dpal lo || bcom ldan ’das ’di ni mchog gi dpal te | de ni ’jam dpal lo ||
bcom ldan ’das ’di ni phul gyi dpal te | de ni jam dpal lo || bcom ldan ’das ’di ni bla na
ma mchis pa’i dpal te | de ni jam dpal lo ||

de skad ces smras pa daṅ | ’jam dpal gźon nur gyur pas lha’i bu de dag la ’di skad ces smras
so || lha’i bu dag chog gis bdag la ma rtog rnam par ma rtog śig | kho bos ni chos gaṅ yaṅ
dam pa źes bya ba’am | mchog ces bya ba’am | phul źes bya ba de lta bu yaṅ dag par rjes
su ma mthoṅ ṅo || lha’i bu dag kho bo ni ’dod chags kyi dpal te | de’i phyir kho bo ’jam dpal
lo || kho bo ni źe sdaṅ gi dpal te | de’i phyir kho bo ’jam dpal lo || kho bo ni gti mug
gi dpal te | de’i phyir kho bo ’jam dpal lo || lha’i bu dag kho bo ni ’dod chags las yoṅs
su ’das pa ma yin | źe sdaṅ las yoṅs su ’das pa ma yin | gti mug las yoṅs su ’das pa ma
yin te | lha’i bu dag byis pa so so’i skye bo dag ni ’da’ źiṅ yoṅs su ’da’ ba daṅ | rnam
par ’da’ ba dag byed kyi | byaṅ chub sems dpa’ rnams ni chos gaṅ la yaṅ ’pho ba’am | ’gro
ba’am | ’da’ ba med do ||

lha’i bu rnams kyis smras pa | ’jam dpal ’o na byaṅ chub sems dpa’ rnams saṅs rgyas kyi chos
rnams rnam par mi gnon tam | sa bcu rjes su mi gnon tam | ’jam dpal gyis smras pa | lha’i
bu dag de ji sñam du sems | sgyu mas sprul pa’i sems daṅ sems las byuṅ ba dag saṅs rgyas
kyi chos rnam par gnon ciṅ sa bcu rjes su gnon pa yod dam |

lha’i bu rnams kyis smras pa | ’jam dpal sgyu ma’i skye bu la gnas kyaṅ med na | saṅs rgyas
kyi chos rnam par gnon pa’am | sa rjes su gnon pa lta ga la yod | ’jam dpal gyis smras pa
| lha’i bu dag de bźin du chos thams cad ni sgyu ma lta bu ste | de dag ni gnon pa med | rnam
par gnon pa med | yoṅs su gnon pa med de ’da’ med do ||

lha’i bu dag gis smras pa | ’o na ’jam dpal khyod byaṅ chub mṅon par rdzogs par ’tshaṅ rgya
bar mi ’gyur ram | ’jam dpal gyis smras pa | lha’i bu dag de ji sñam du sems | byis pa so
so’i skye bo ’dod chags kyis kun nas glags pa źig byaṅ chub kyi sñiṅ por ’dug na thams cad
mkhyen pa’i ye śes daṅ ldan par ’gyur ram |

lha’i bu dag gis smras pa | ci ’jam dpal ’o na khyod ’dod chags kyis kun nas glags pa’i byis
pa so so’i skye bo yin nam | ’jam dpal gyis smras pa | lha’i bu dag de de bźin te | bdag
ni ’dod chags kyis kun nas glags pa’o || źe sdaṅ gis kun nas glags pa’o || gti mug gis kun
nas glags pa’o || bdag ni mu stegs can gźan no || log pa la źen pa’o ||

lha’i bu dag gis smras pa | ’jam dpal ci las bsams te de skad du bdag ni ’dod chags kyis kun
nas glags pa’o || źe sdaṅ gis kun nas glags pa’o || gti mug gis kun nas glags pa’o źes smra
| ’jam dpal gyis smras pa | lha’i bu dag de ni ji ltar mi gnas pa’i tshul gyis ’dod chags
daṅ | źe sdaṅ daṅ | gti mug gi ṅo bo ñid la gnas pa’i phyir | ji ltar phyogs bcu kun tu
gnas med pa de ltar gnas so ||

lha’i bu dag gis smras pa | ’jam dpal khyod ji ltar mu stegs can gźan źes bya ba yin | smras
pa | lha’i bu dag kho bo ni mu stegs can gźan du mi ’gro ste | de’i phyir mu stegs can gźan
źes bya’o || lha’i bu dag gis smras pa | ’jam dpal khyod ji ltar log pa la źen ces bya
| ’jam dpal gyis smras pa | lha’i bu dag kho bos ni chos thams cad log par śes te | yaṅ dag
pa ma yin źiṅ nor ba yoṅs su brtags par khoṅ du chud pas | de’i phyir kho bo ni log pa la
źen pa’o ||

de nas de’i tshe lha’i bu stoṅ phrag bcu po de dag gis | ’jam dpal gyis bstan pa de thos nas
| mi skye ba’i chos la bzod pa thob par gyur to || ’di skad ces kyaṅ smras te | rdo rje’i
tshig daṅ | sa bon gyi tshig daṅ | phur pa’i tshig rnam pa ’di lta bu dag gaṅ gi rna lam
du grag par gyur pa de dag kyaṅ thob par bya ba legs par thob pa yin na | gaṅ gis thos nas
mos par gyur pa daṅ | yid ches pa daṅ | luṅ ’bogs pa daṅ | kha ton byed pa daṅ | ’dzin pa
daṅ | klog pa daṅ | ston pa daṅ | de bźin ñid du nan tan byed pa lta smos kyaṅ ci dgos te
| de dag ni thogs pa med pa’i spobs pa rjes su thob par ’gyur ro || chos thams cad la snaṅ
ba thob par ’gyur ro || tshul gcig tu bstan pa la mkhas par ’gyur ro || chos thams cad kyaṅ
saṅs rgyas kyi chos daṅ sbyor bar ’gyur ro ||

|| bam po gsum pa ste tha ma | de nas bcom ldan ’das la lha’i bu pad mo rnam par rol pa’i mṅon
par śes pas ’di skad ces gsol to || bcom ldan ’das dus slad ma la byaṅ chub sems dpa’ rnams
kyis rnam pa ’di lta bu’i chos thos na | mi ’jigs mi dṅaṅ | skrag par mi ’gyur ba daṅ
| sgra thams cad rtogs par ’tshal bar ’gyur ba daṅ | thogs pa ma mchis śiṅ | the tsom ma
mchis par bgyi ba’i slad du sgra daṅ tshig la ’jug pa’i rig pa bstan du gsol | de skad ces
gsol pa daṅ | bcom ldan ’das kyis lha’i bu pad mo rnam par rol pa’i mṅon par śes pa la ’di
skad ces bka’ stsal to || lha’i bu khyod la gnas de dris pas ci źig bya | chog mod sgra
daṅ | skad la ’jug pa’i rig pa de ni las daṅ po’i byaṅ chub sems dpa’ śes pa’am | khoṅ du
chud pa’am | bsam pa’am | gźal ba’am | dpyad par sla ba ma yin no || de ni byaṅ chub sems
dpa’ las daṅ po pa’i mdun du brjod par bya ba ma yin te | lha’i bu sgra daṅ skad la ’jug pa
khoṅ du chud pa’i byaṅ chub sems dpa’ sems dpa’ chen po ni gal te bskal pa gaṅ gā’i kluṅ
gi bye ma sñed du log pa’i tshig yaṅ dag pa ma yin pa’i ṅag gis mi sñan pa brjod de | spyos
pas de la khoṅ khro ba’i sems mi skyed do || gal te bskal pa gaṅ gā’i kluṅ gi bye ma sñed
du bde ba’i yo byad gos daṅ | zas daṅ | mal cha daṅ | nad kyi rkyen rtsi daṅ | yo byad
thams cad kyis rim gror byas | bkur stir byas | bsti staṅ du byas | mchod par byas kyaṅ de
la chags pa’i sems mi ’byuṅ ste | lha’i bu ’di lta ste dper na | dgra bcom pa | zag pa zad
pa ni chags par bya ba’i gnas kyi chos thams cad la yaṅ chags par mi ’gyur | khoṅ khro bar
bya ba’i gnas kyi chos thams cad la yaṅ khoṅ khro bar mi ’gyur ro || lha’i bu de bźin du
sgra daṅ | skad la ’jug pa khoṅ du chud pa’i byaṅ chub sems dpa’ yaṅ | bskal pa gaṅ gā’i
kluṅ gi bye ma sñed du | bde ba’i yo byad thams cad kyis rim gror byas kyaṅ | de la chags
pa’i sems mi skyed do || bskal pa gaṅ gā’i kluṅ gi bye ma sñed du log pa yaṅ dag pa ma yin
pa’i tshig gis mi sñan par brjod de | spyos kyaṅ khoṅ khro ba’i sems mi skyed do || lha’i
bu de ltar sgra daṅ | skad la ’jug pa khoṅ du chud pa’i byaṅ chub sems dpa’ ni thob pa daṅ
| ma thob pa daṅ | grags pa daṅ | ma grags pa daṅ | bstod pa daṅ | smad pa daṅ | bde ba
daṅ | sdug bsṅal thams cad kyis mi bskyod mi ’phrogs te | ’jig rten gyi chos thams cad zil
gyis gnon ciṅ | ri’i rgyal po ltar mi sgul par gnas so || de skad ces bka’ stsal pa daṅ
| bcom ldan ’das la lha’i bu pad mo rnam par rol pa’i mṅon par śes pas ’di skad ces gsol to
|| bcom ldan ’das ’on kyaṅ ma byuṅ ba’i dus na | byaṅ chub sems dpa’ ’du śes sbyaṅs pa |
’du śes byaṅ ba gaṅ ji sñed cig ’byuṅ bar ’gyur ba de dag gis sgra daṅ skad la ’jug pa’i
rig pa ’di thos na | raṅ gi skyon yaṅ rtogs par ’gyur | gźan la yaṅ ston par ’gyur na | bcom
ldan ’das sgra daṅ | skad la ’jug pa’i rig pa bśad du gsol | de skad ces gsol pa daṅ |
bcom ldan ’das kyis lha’i bu pad mo rnam par rol pa’i mṅon par śes pa la ’di skad ces bka’
stsal to || lha’i bu de bas na śin tu legs par ñon la yid la zuṅ śig daṅ | don ’di ṅas khyod
la bśad do || bcom ldan ’das de ltar bgyi’o źes nas | lha’i bu pad mo rnam par rol pa’i
mṅon par śes pa | bcom ldan ’das kyis bka’ stsal pa ltar ñan to || bcom ldan ’das kyis de
la ’di skad ces bka’ stsal to || lha’i bu gal te byaṅ chub sems dpa’ ’dod chags kyi sgra
la ñes pa’i ’du śes su ’gyur źiṅ ’dod chags daṅ bral ba’i sgra la chags pa’i ’du śes su ’gyur
na | saṅs rgyas kyi chos rnams la mi slob bo || źe sdaṅ gi sgra la kha na ma tho ba’i
’du śes su ’gyur źiṅ | źe sdaṅ daṅ bral ba’i sgra la legs pa’i ’du śes su ’gyur na | saṅs
rgyas kyi chos rnams la mi slob bo || gti mug gi sgra la kha na ma tho ba’i ’du śes su ’gyur
źiṅ | gti mug daṅ bral ba’i sgra la legs pa’i ’du śes su ’gyur na | saṅs rgyas kyi chos
rnams la mi slob bo || ’dod pa chuṅ ba’i sgra la chags śiṅ | ’dod pa che ba’i sgra la khoṅ
khro na | sgra daṅ skad la ’jug pa’i rig pa la mi slob bo || chog śes pa’i sgra la chags
śiṅ | chog mi śes pa’i sgra la khoṅ khro na | sgra daṅ skad la ’jug pa’i rig pa la mi slob
bo || sdom pa’i sgra la chags śiṅ | mi sdom pa’i sgra la khoṅ khro na | sgra daṅ skad la
’jug pa’i rig pa la mi slob bo || gcig pur dga’ ba’i sgra la chags śiṅ | skye bo phal po
che ba’i sgra la khoṅ khro na | sgra daṅ skad la ’jug pa’i rig pa la mi slob bo || saṅs rgyas
kyi sgra la chags śiṅ | mu stegs can gyi sgra la khoṅ khro na | sgra daṅ skad la ’jug
pa’i rig pa la mi slob bo || tshaṅs par spyod pa’i sgra la źen ciṅ | tshaṅs par mi spyod
pa’i sgra la źe sdaṅ na | sgra daṅ skad la ’jug pa’i rig pa la mi slob bo || kun nas ñon moṅs
pa’i sgra la khoṅ khro źiṅ | rnam par byaṅ ba’i sgra la chags na | sgra daṅ skad la ’jug
pa’i rig pa la mi slob bo || ’bras bu la gnas pa’i sgra la chags śiṅ | byis pa so so’i
skye bo’i sgra la khoṅ khro na | sgra daṅ skad la ’jug pa’i rig pa la mi slob bo || bde ba’i
sgra la chags śiṅ | sdug bsṅal gyi sgra la khoṅ khro na | sgra daṅ skad la ’jug pa’i rig
pa la mi slob bo || rab tu byuṅ ba’i sgra la chags śiṅ | khyim pa’i sgra la khoṅ khro na
| sgra daṅ skad la ’jug pa’i rig pa la mi slob bo || ’jig rten las ’das pa’i sgra la chags
śiṅ | ’jig rten pa’i sgra la khoṅ khro na | sgra daṅ skad la ’jug pa’i rig pa la mi slob
bo || sbyin pa’i sgra la legs pa’i ’du śes su ’gyur źiṅ | ser sna’i sgra la khoṅ khro ba’i
’du śes su ’gyur na | saṅs rgyas kyi chos rnams la mi slob bo || tshul khrims kyi sgra la
chags pa’i ’du śes su ’gyur źiṅ | tshul khrims ’chal ba’i sgra la khoṅ khro ba’i ’du śes
su ’gyur na | saṅs rgyas kyi chos rnams la mi slob bo || bzod pa’i sgra la legs pa’i ’du
śes su ’gyur źiṅ | gnod sems kyi sgra la khoṅ khro ba’i ’du śes su ’gyur na | saṅs rgyas kyi
chos rnams la mi slob bo || brtson ’grus brtsams pa’i sgra la legs pa’i ’du śes su ’gyur
źiṅ | le lo’i sgra la khoṅ khro ba’i ’du śes su ’gyur na | saṅs rgyas kyi chos rnams la
mi slob bo || bsam gtan gyi sgra la legs pa’i ’du śes su ’gyur źiṅ | ’khrug pa’i sgra la khoṅ
khro ba’i ’du śes su ’gyur na | saṅs rgyas kyi chos rnams la mi slob bo || śes rab kyi
sgra la legs pa’i ’du śes su ’gyur źiṅ | śes rab ’chal ba’i sgra la khoṅ khro ba’i ’du śes
su ’gyur na | saṅs rgyas kyi chos rnams la mi slob bo || ñe ba’i sgra la chags śiṅ | riṅ
ba’i sgra la khoṅ khro na | sgra daṅ skad la ’jug pa’i rig pa la mi slob bo || ’khor ba’i
sgra la kha na ma tho ba’i ’du śes su ’gyur źiṅ | mya ṅan las ’das pa’i sgra la legs pa’i
’du śes su ’gyur na | sgra daṅ skad la ’jug pa’i rig pa la mi slob bo || tshu rol gyi sgra
la khoṅ khro źiṅ | pha rol gyi sgra la chags na | sgra daṅ skad la ’jug pa’i rig pa la mi
slob bo || groṅ gi sgra la kha na ma tho bar ’du śes par gyur ciṅ | dgon pa’i sgra la chags
par gyur na | sgra daṅ skad la ’jug pa’i rig pa la mi slob bo || gcig pur spyod pa’i sgra
la chags śiṅ | ’du ’dzir spyod pa’i sgra la khoṅ khro na | sgra daṅ skad la ’jug pa’i
rig pa la mi slob bo || dge sloṅ gi spyod pa la chags śiṅ | khyim pa’i spyod pa la khoṅ khro
na | sgra daṅ skad la ’jug pa’i rig pa la mi slob bo || spyod lam gyi bya ba la chags śiṅ
| spyod lam ma yin pa’i bya ba la khoṅ khro na | saṅs rgyas kyi chos rnams la mi slob bo
|| tshul du śis pa la chags śiṅ | tshul du mi śis pa la khoṅ khro na | saṅs rgyas kyi chos
rnams la mi slob bo || tshul khrims kyi spyod pa la chags śiṅ | tshul khrims ’chal ba’i
spyod pa la khoṅ khro na | saṅs rgyas kyi chos rnams la mi slob bo || ma ’dres pa’i spyod
pa la chags śiṅ | ’dres pa’i spyod pa la khoṅ khro na | saṅs rgyas kyi chos rnams la mi slob
bo || ’dod chags daṅ bral ba’i spyod pa la chags śiṅ | ’dod chags kyi spyod pa la khoṅ
khro na | saṅs rgyas kyi chos rnams la mi slob bo || źe sdaṅ med pa’i ’du śes la chags śiṅ
| źe sdaṅ gi ’du śes la khoṅ khro na | saṅs rgyas kyi chos rnams la mi slob bo || gti mug
daṅ bral ba’i ’du śes la chags śiṅ | gti mug gi ’du śes la khoṅ khro na | saṅs rgyas kyi
chos rnams la mi slob bo || stoṅ pa ñid la chags śiṅ | dmigs pa la khoṅ khro na | saṅs rgyas
kyi chos rnams la mi slob bo || mtshan ma med pa la chags śiṅ | mtshan ma la khoṅ khro
na | saṅs rgyas kyi chos rnams la mi slob bo || smon pa med pa la chags śiṅ | smon pa la
khoṅ khro na | saṅs rgyas kyi chos rnams la mi slob bo || byaṅ chub sems dpa’i spyod pa la
chags śiṅ | ñan thos daṅ | raṅ saṅs rgyas kyi spyod pa la khoṅ khro na | saṅs rgyas kyi chos
rnams la mi slob bo ||

byaṅ chub sems dpa’ la ltuṅ bas rgol na | byaṅ chub las riṅ du ’gyur te | las kyi sgrib pa yoṅs
su ’dzin to ||spyod pa la ’phya na byaṅ chub las riṅ du ’gyur ro ||spyod lam gyis rgol
na byaṅ chub las riṅ du ’gyur ro ||gal te byaṅ chub sems dpas byaṅ chub sems dpa’ la dma’
ba’i ’du śes bskyed de | bdag la che ba’i ’du śes bskyed na | bdag la rma ’byuṅ ste | las
kyi sgrib pa yaṅ yoṅs su ’dzin to ||’di la byaṅ chub sems dpas byaṅ chub sems dpa’ la gdams
śiṅ rjes su bstan na ston pa’i ’du śes ñe bar bźag ste | gdams śiṅ rjes su bstan par bya’o
||gal te des byaṅ chub yoṅs su ma btaṅ źe na | byaṅ chub sems dpas byaṅ chub sems dpa’
la brñas pa’i sems bskyed par mi bya’o ||lha’i bu byaṅ chub sems dpa’i dge ba’i rtsa ba rnams
ni ji ltar byaṅ chub sems dpa’ gñis la brten te | ’chad par ’gyur ba de ltar gaṅ gis
kyaṅ yoṅs su ’chad par mi ’gyur ro ||

lha’i bu de lta bas na byaṅ chub sems dpa’i dge ba’i rtsa ba thams cad yoṅs su bsruṅ bar ’dod
ciṅ | las kyi sgrib pa thams cad yoṅs su sbyoṅ bar ’dod pa daṅ | chos thams cad la sgrib
pa med pa myur du thob par ’dod pas ñin lan gsum mtshan lan gsum du byaṅ chub sems dpa’i
theg pa pa thams cad la phyag bya’o ||de nas bcom ldan ’das la ’jam dpal gźon nur gyur pas
’di skad ces gsol to || bcom ldan ’das kyis ji skad du gsuṅs pa’i don bdag gis ’tshal te
| ’dod chags kyi sgra daṅ | saṅs rgyas kyi sgra de ni mtshuṅs pa’o || źe sdaṅ gi sgra daṅ
| saṅs rgyas kyi sgra de ni mtshuṅs pa’o || gti mug gi sgra daṅ | saṅs rgyas kyi sgra de ni
mtshuṅs pa’o || mu stegs can gyi sgra daṅ | saṅs rgyas kyi sgra de ni mtshuṅs pa’o || ’dod
pa chuṅ ba’i sgra daṅ | ’dod pa che ba’i sgra de ni mtshuṅs pa’o || chog ßes pa’i sgra
daṅ | chog mi ßes pa’i sgra de ni mtshuṅs pa’o || sdom pa’i sgra daṅ | mi sdom pa’i sgra de
ni mtshuṅs pa’o || gcig pur dga’ ba’i sgra daṅ | ’du ’dzi’i sgra de ni mtshuṅs pa’o || tshu
rol gyi sgra daṅ | pha rol gyi sgra de ni mtshuṅs pa’o || riṅ ba’i sgra daṅ |ñe ba’i sgra
de ni mtshuṅs pa’o || ’khor ba’i sgra daṅ | mya ṅan las ’das pa’i sgra de ni mtshuṅs pa’o
|| groṅ gi sgra daṅ | dgon pa’i sgra de ni mtshuṅs pa’o || sbyin pa’i sgra daṅ | ser sna’i
sgra de ni mtshuṅs pa’o || tshul khrims kyi sgra daṅ | tshul khrims ’chal ba’i sgra de
ni mtshuṅs pa’o || bzod pa’i sgra daṅ | gnod sems kyi sgra de ni mtshuṅs pa’o || brtson
’grus kyi sgra daṅ | le lo’i sgra de ni mtshuṅs pa’o || bsam gtan gyi sgra daṅ | ’khrug pa’i
sgra de ni mtshuṅs pa’o || ßes rab kyi sgra daṅ | ßes rab ’chal ba’i sgra de ni mtshuṅs
pa’o || de nas lha’i bu pad mo rnam par rol pa’i mṅon par ßes pas ’jam dpal gźon nur gyur
pa la ’di skad ces smras so || ’jam dpal ci’i phyir na de dag mtshuṅs źes bya | ’jam dpal
gyis smras pa | lha’i bu ’dod chags kyi sgra la khyod ji ltar sems | lha’i bus smras pa |
brag ca daṅ ’dra bar ßes so || ’jam dpal gyis smras pa | lha’i bu ’o na saṅs rgyas kyi sgra
khyod kyis ji ltar ßes | lha’i bus smras pa | ’jam dpal de yaṅ sgra brñan gyi mñam pa ñid
las ma ’das pa’o || ’jam dpal gyis smras pa | lha’i bu rnam graṅs des kyaṅ khyod kyis ’di
ltar de dag ni mtshuṅs pa yin par rig par bya’o ||

de nas bcom ldan ’das kyis ’jam dpal gźon nur gyur pa la ’di skad ces bka’ stsal to || ’jam
dpal khyod sṅon las daṅ po pa’i sa la gnas śiṅ ’di lta bu’i tshul khoṅ du ma chud pa’i tshe
| las kyi sgrib pa ji lta bu dag mṅon par ’du byas pa luṅ ston cig daṅ | ’jam dpal des ma
’oṅs pa’i dus na | byaṅ chub sems dpar dam ’cha’ ba ji sñed cig ’byuṅ bar ’gyur ba de dag
kyaṅ de lta bu’i las kyi sgrib pa thob pa daṅ | raṅ raṅ sruṅ bar ’gyur ro || de skad ces
bka’ stsal pa daṅ | bcom ldan ’das la ’jam dpal gźon nur gyur pas ’di skad ces gsol to ||
cis na bcom ldan ’das gal te de ltar de lta bu’i sug las kyi sgrib pa’i noṅs pa thos na |
yid mi bde bar yaṅ gyur la sug las kyi sgrib pa rnam par dag pa thob tu lags kyaṅ | chos
thams cad la sgrib pa ’thob par ’gyur lags pa sñam | bcom ldan ’das sṅon ’das pa’i dus na
| bskal pa graṅs ma mchis pa śin tu bgraṅ ba las ’das pa | yaṅs pa | tshad ma mchis pa | bsam
gyis mi khyab pa de’i pha rol | de’i yaṅ pha rol de’i dus de’i tshe na | de bźin gśegs
pa dgra bcom pa yaṅ dag par rdzogs pa’i saṅs rgyas seṅ ge’i ṅa ro rṅa sgra’i rgyal po źes
bgyi ba | rig pa daṅ rkaṅ par ldan pa | bde bar gśegs pa | ’jig rten mkhyen pa | bla na med
pa | skyes bu ’dul ba’i kha lo sgyur ba | lha daṅ mi rnams kyi ston pa | saṅs rgyas bcom
ldan ’das ’jig rten du byuṅ ste | de bźin gśegs pa de’i sku tshe’i tshad ni dguṅ lo bye
ba khrag khrig brgya phrag stoṅ du gyur to || theg pa ni gsum gyis sems can rnams yoṅs su
mya ṅan las zlo bar gyur to || ’jig rten gyi khams de’i miṅ ni snaṅ ba chen po can źes bgyi
ste | ’jig rten gyi khams de na źugs śiṅ ṅam | ldum bu gaṅ ji sñed pa de dag thams cad kyaṅ
rin po che sna bdun gyi rgyu las grub par gyur te | źugs śiṅ de dag las kyaṅ ’di lta bu’i
sgra ’byuṅ ste | gaṅ ’di stoṅ pa ñid kyi sgra daṅ | mtshan ma ma mchis pa’i sgra daṅ |
smon pa ma mchis pa’i sgra daṅ | skye ba ma mchis pa’i sgra daṅ | dṅos po ma mchis pa’i sgra
daṅ | mtshan ñid ma mchis pa’i sgra daṅ | rnam pa de lta bu’i sgra dag ’byuṅ ste sgra
’byuṅ ba de dag gis sems can de dag mṅon par rtogs pa ’thob par gyur to || de bźin gśegs pa
de’i ñan thos kyi tshogs daṅ po ni dge sloṅ bye ba dgu bcu rtsa dgu’i tshogs su gyur te
| thams cad kyaṅ dgra bcom pa | zag pa zad pa | khur bor ba | raṅ gi don rjes su thob pa |
srid par sbyor ba yoṅs su bas pa | bka’ yaṅ dag pas sems śin tu rnam par grol ba śa stag
gi tshogs su gyur to || tshogs gñis pa ni dge sloṅ bye ba phrag dgu bcu rtsa drug gi tshogs
su gyur to || tshogs gsum pa ni dge sloṅ bye ba phrag dgu bcu rtsa gsum gyi tshogs su gyur
to || tshogs bźi pa ni dge sloṅ bye ba phrag dgu bcu’i tshogs su gyur te | thams cad kyaṅ
dgra bcom pa | zag pa zad pa | khur bor ba | raṅ gi don rjes su thob pa | srid par sbyor
ba yoṅs su bas pa | bka’ yaṅ dag pas sems śin tu rnam par grol ba śa stag gi tshogs su gyur
to || byaṅ chub sems dpa’ tshogs kyaṅ graṅs de sñed du gyur te | thams cad kyaṅ mi skye
ba’i chos kyi bzod pa daṅ ldan pa tshul sna tshogs bsgrub pa la mkhas pa | saṅs rgyas bye
ba khrag khrig brgya stoṅ maṅ po bsñen bkur ba | saṅs rgyas kyi źiṅ bye ba khrag khrig brgya
stoṅ maṅ por rnam par grags pa | sems can bye ba khrag khrig brgya stoṅ maṅ po yaṅ dag
par sgrol ba | sgo mtha’ yas pa’i gzuṅs rab tu thob pa | tiṅ ṅe ’dzin bye ba khrag khrig
brgya stoṅ mṅon par bsgrub pa la mkhas pa śa stag gi tshogs su gyur te | de ma lags pa’i
byaṅ chub sems dpa’ sems dpa’ chen po las daṅ po pa daṅ | theg pa la gsar du źugs pa rnams
lta smos kyaṅ ci ’tshal te | de bźin gśegs pa de’i saṅs rgyas kyi źiṅ gi rgyan du gyur pa
de dag ni tshig gis brjod par sla ba ma lags so || de bźin gśegs pa de yoṅs su mya ṅan las
’das nas dam pa’i chos ni dguṅ lo stoṅ phrag drug bcu’i bar du gnas par gyur te | źugs śiṅ
de dag las kyaṅ sgra de dag de slan chad mi ’byuṅ bar gyur to || bcom ldan ’das de’i tshe
dge sloṅ byaṅ chub sems dpa’ chos smra ba rab tu dga’ ba’i dbaṅ po źes bgyi ba byuṅ ste
| bcom ldan ’das byaṅ chub sems dpa’ rab tu dga’ ba’i dbaṅ po de ni sṅon spyod spyod pa ste
| spyod lam bcos mi ’tshal ba ’jig rten pa’i chos thams cad las slar log pa ma mchis pa
ste | sems can de dag kyaṅ dbaṅ po rno źiṅ phye ba tsam gyis ’tshal la zab mo la mos pa śa
stag ste | de ni sems can de dag la ’dod pa chuṅ ba’i bsṅags pa yaṅ mi rjod | chog śes pa
daṅ | sdom pa daṅ | gcig pur dga’ ba’i bsṅags pa yaṅ mi rjod | ’du ’dzi ma mchis pa’i bsṅags
pa yaṅ mi rjod ciṅ | des sems can de dag la chos thams cad ni ’dod chags kyi ṅo bo ñid
do źes bgyi bar bstan | chos thams cad ni źe sdaṅ gi ṅo bo ñid do źes bgyi bar bstan | chos
thams cad ni gti mug gi ṅo bo ñid do źes bgyi bar bstan | chos thams cad ni sgrib pa med
pa’o źes bgyi bar bstan te | des thabs des spyod pa thams cad kyaṅ mtshan ñid gcig pa’o
źes bgyi bar bstan nas | sems can thabs de lta bus bstan pa de dag kyaṅ byaṅ chub sems dpa’
de’i spyod pa la mi dga’ bar ma gyur te | khoṅ khro ba’i sems ma mchis pa de dag bzod pa’i
sa thob par gyur | de bźin gśegs pa’i bstan pa la yaṅ mi phyed ciṅ ṅes par gyur to ||
de’i tshe dge sloṅ byaṅ chub sems dpa’ chos smra ba rgyal ba’i blo gros źes bgyi ba byuṅ ste
| bcom ldan ’das chos smra ba rgyal ba’i blo gros źes bgyi ba de ni bsam gtan bźi thob
pa | gzugs ma mchis pa’i sñoms par ’jug pa bźi thob pa ste | sbyaṅs pa’i yon tan bcu gñis
kyaṅ yaṅ dag par blaṅs te gnas par gyur to || bcom ldan ’das byaṅ chub sems dpa’ rgyal ba’i
blo gros kyis ’dul bar gyur pa de dag ni skyon ’dzin ciṅ skyon rjod pa | blo mi brtan pa
śa stag tu gyur te | bcom ldan ’das de nas byaṅ chub sems dpa’ rgyal ba’i blo gros bsod sñoms
la spyod pa źig gi tshe | ma rig nas byaṅ chub sems dpa’ rab tu dga’ ba’i dbaṅ po’i bslaṅ
ba’i groṅ der mchis te | des de na khyim bdag gi bu’i gnas śig mchis par mthoṅ nas khyim
bdag gi bu gaṅ na ba der mchis nas phyin pa daṅ | stan btiṅ ba la mchis te | khyim bdag
gi bu de la ’dod pa chuṅ ba’i bka’ mchid brjod | chog śes pa’i bka’ mchid brjod | sdom pa’i
bka’ mchid brjod | ’du ’dzi’i noṅs pa brjod | gcig pur dga’ ba’i bsṅags pa brjod | ’du
’dzi ma mchis pa’i bsṅags pa brjod nas | khyim bdag gi bu de’i mdun du byaṅ chub sems dpa’
rab tu dga’ ba’i dbaṅ po la mi sñan pa rjod pa dge sloṅ des ni skye bo maṅ po log par bstan
to || dge sloṅ des ni skye bo maṅ po log par lta bar byas so || dge sloṅ de ni ’du ’dzi’i
naṅ na rnam par spyod pa ste | ’dod chags ni sgrib pa med do źes ston to || źe sdaṅ ni
sgrib pa med do źes ston to || gti mug ni sgrib pa med do źes ston to || chos thams cad ni
sgrib pa med do źes ston to źes brjod pa daṅ | khyim bdag gi bu de yaṅ dbaṅ po rno ba bzod
pa thob pa źig ste | des dge sloṅ de la smras pa | btsun pa khyod kyis ’dod chags ji ltar
mkhyen | des smras pa | khyim bdag gi bu ’dod chags ni kun nas ñon moṅs par śes so || smras
pa | btsun pa ’o na ’dod chags de naṅ na mchis sam | phyi rol na mchis | smras pa | ’dod
chags ni naṅ na yaṅ med | phyi rol na yaṅ med do || smras pa | btsun pa de ltar ’dod chags
naṅ na yaṅ ma mchis | phyi rol na yaṅ ma mchis śar phyogs na yaṅ ma mchis | lho phyogs
na yaṅ ma mchis | nub phyogs na yaṅ ma mchis | byaṅ phyogs na yaṅ ma mchis | steṅ na yaṅ
ma mchis | ’og na yaṅ ma mchis | phyogs mtshams rnams na yaṅ ma mchis te | de lta lags na
de ni ma skyes pa lags te | gaṅ la ma skyes pa de la kun nas ñon moṅs pa’am | rnam par byaṅ
ba’aṅ ci źig mchis | de nas dge sloṅ rgyal ba’i blo gros kyis bstan pa de thos nas ’khrugs
te śin tu mi dga’ nas | bsod sñoms kyaṅ ma blaṅs par stan las laṅs te mchis so || ’di
skad kyi tshig kyaṅ rjod de | kye ma dge sloṅ des ni | skye bo maṅ po log par bstan to źes
kyaṅ brjod nas de khyim de nas byuṅ ste | dgon pa logs su mchis so || de slad kyis gtsug
lag khaṅ du mchis nas dge sloṅ lhag ma rnams la yaṅ bsgo’o || dge ’dun gyi naṅ du yaṅ dge
sloṅ de mthoṅ nas | ’di skad du dge sloṅ ’di ni skye bo maṅ po log par ston ciṅ | dge sloṅ
’di ni skye bo maṅ po log par lta bar byed de | ’di ni ’dod chags sgrib pa med do źes ston
to || źe sdaṅ sgrib pa med do źes ston to || gti mug sgrib pa med do źes ston to || chos
thams cad sgrib pa med do źes ston to źes bgyis so || de nas byaṅ chub sems dpa’ rab tu dga’
ba’i dbaṅ po de ’di sñam du gyur te | dge sloṅ ’dis ni gdon mi za bar las kyi sgrib pa
bsags par gyur goṅ ma chag na de la bdag gis zab mo’i gtam bya’o || des ni ma nus na’aṅ ’di’i
byaṅ chub kyi phyogs kyi chos rnams bsgom pa’i rgyu tsam du’aṅ ’gyur ro sñam ste | de
nas byaṅ chub sems dpa’ rab tu dga’ ba’i dbaṅ pos | dge sloṅ gi dge ’dun thams cad gcig tu
’dun par bgyis nas | de’i tshe tshigs su bcad pa ’di dag smras so ||

’dod chags mya ṅan ’das par gsuṅs || źe sdaṅ gti mug de bźin te ||byaṅ chub de dag gnas ñid
yin || saṅs rgyas byaṅ chub bsam mi khyab | 1 |

’dod chags gaṅ gis rnam brtags pa || źe sdaṅ gti mug de bźin te ||saṅs rgyas byaṅ chub de la
riṅ || gnam daṅ sa gñis ci bźin no | 2 |

byaṅ chub ’dod chags gñis ni gñis su med || ’jug pa gcig pa mñam ñid ldan pa ste ||’di dag chos
la byis pa gaṅ ’jigs pa || de dag saṅs rgyas byaṅ chub riṅ ba yin | 3 |

’dod chags skye min ’jig pa ma yin te || sems kyaṅ kun nas ñon moṅs ’gyur ba med ||gaṅ źig dmigs
pa’i bdag la blo chags pa || ’dod chags ṅan soṅ de dag ltuṅ bar byed | 4 |

gaṅ źig ’dod chags chos kyaṅ saṅs rgyas chos || de dag khyad par gaṅ yaṅ med pa ste ||yi ge
gcig ciṅ tshul gcig mtshan ñid med || de ltar śes pa bde gśegs ñid du ’gyur | 5 |

tshul khrims ’chal daṅ tshul khrims rnam brtags śiṅ || gaṅ źig tshul khrims rlom pas mos gyur
pa ||dmigs pa’i lta la rab gnas de la ni || byaṅ chub med ciṅ saṅs rgyas chos kyaṅ med |
6 |

gaṅ źig dgon pa’i gnas la rtog byed ciṅ || bdag la stod byed gźan la smod byed pa ||dgon par
lta la rab gnas de la ni || mtho ris med na byaṅ chub ga la yod | 7 |

byaṅ chub lta ba gñis su med gsuṅs te || miṅ daṅ yi ge graṅs daṅ sgra ’jug pa ||de dag gaṅ gis
yaṅ dag rtogs gyur pa || de la saṅs rgyas byaṅ chub riṅ ba min | 8 |

kun nas ñon moṅs de la rnam rtog ciṅ || rnam byaṅ lta la byis pa gaṅ chags pa ||dmigs pa’i lta
la rab gnas de la ni || byaṅ chub med ciṅ saṅs rgyas chos kyaṅ med | 9 |

gaṅ źig saṅs rgyas chos la ’dod skyed pa || de la saṅs rgyas byaṅ chub riṅ ba ste ||yod min
chos la ’dod pa skyed pas na || de ni sdug bsṅal yoṅs su myoṅ bar ’gyur | 10 |

gaṅ źig ’dod chags źe sdaṅ mi rtog ciṅ || gti mug chuṅ bas byaṅ chub yin lta ba ||de la saṅs
rgyas byaṅ chub riṅ ba min || bzod pa mchog kyaṅ myur du des ’thob ’gyur | 11 |

’dus ma byas daṅ ’dus byas sus mthoṅ ba || de ni ’khor ba’i chos las gźar mi ’grol ||gaṅ gis
khams de mñam pa ñid rtogs pa || de myur skyes bu saṅs rgyas mchog tu ’gyur | 12 |

gaṅ gis saṅs rgyas chos daṅ saṅs rgyas dag || thams cad kun tu nam yaṅ ma mthoṅ na ||chos rnams
kun gyis gos pa med pa de || bdud bcom byaṅ chub mṅon par ’tshaṅ yaṅ rgya | 13 |

su źig sems can rnam par ’grol ’dod pa || des ni sems can khams su blta mi bya ||ma lus sems
can mya ṅan ’das daṅ ’dra || de ltar sus śes de ni raṅ byuṅ ’gyur | 14 |

dgon pa’i chos la gaṅ źig mi snaṅ źiṅ || groṅ du phyin na spyod lam mchos byed pa ||de ni ’jig
rten lhar bcas rkun po ste || de la byaṅ chub saṅs rgyas chos rnams med | 15 |

bdag ni saṅs rgyas ’gyur źes gaṅ rlom pa || byis pa de ni gti mug dbaṅ gis non ||saṅs rgyas
chos ni nam mkha’ mtshuṅs pa ste || blaṅ daṅ dor ba’i sgra ni de la med | 16 |

rgyal bas nam yaṅ byaṅ chub saṅs ma rgyas || des ni nam yaṅ sems can bkrol ba med ||med pa’i
chos rnams brtags śiṅ byis pa rnams || saṅs rgyas byaṅ chub las ni riṅ ba yin | 17 |

sems can ’di dag ñon moṅs sus mthoṅ ba || de la ñon moṅs mtha’ yas ’byuṅ bar ’gyur ||sems can
de dag sems can med ces gsuṅs || sems can ’du śes gnas la byaṅ chub med | 18 |

gaṅ gis sems can śin tu grol mthoṅ źiṅ || ’dod chags źe sdaṅ gti mug rtag med la ||sems can
źi źiṅ rab źi rnam źi bar || gaṅ gis śes pa de ni mgon por ’gyur | 19 |

gaṅ gis sems can sems can med ma mthoṅ || yaṅ dag ñid du saṅs rgyas chos ma dmigs ||ji ltar
sems can de bźin saṅs rgyas śes || de ltar sus śes de ni mgon por ’gyur | 20 |

ñon moṅs rtog na ñon moṅs yod par ’gyur || tshul bźin lam sems de bźin ñon moṅs yod ||ñon moṅs
lam du nam yaṅ ma brtags na || des ni byaṅ chub mi rtog sa ’thob bo | 21 |

stoṅ pa’i chos kyis mi mkhas gaṅ ’jigs pa || de dag saṅs rgyas chos las riṅ ba yin ||stoṅ ñid
chos la the tsom su med pa || de dag saṅs rgyas byaṅ chub ’thob par ’gyur | 22 |

byaṅ chub mchog thob par ni su ’dod pa || des ni ’dod chags chos la brtag mi bya ||’dod chags
chos kyi mtshan ñid gaṅ yin pa || de dag saṅs rgyas yon tan bsam mi khyab | 23 |

gaṅ źig saṅs rgyas chos la mi ’jug ciṅ || sems daṅ byaṅ chub skye ba med pa daṅ ||sems daṅ saṅs
rgyas byaṅ chub gñis med par || śes par gyur na de ni mgon por ’gyur | 24 |

sdig sems mu stegs can gyis gaṅ brjod daṅ || saṅs rgyas rnams kyis gsuṅ gaṅ bka’ stsal pa ||de
dag tha dad tshul gyur med pa ste || de ltar śes na de ni mgon por ’gyur | 25 |

gaṅ gis byaṅ chub mthoṅ źiṅ smon byed pa || de daṅ byaṅ chub riṅ ste byaṅ chub med ||saṅs rgyas
saṅs rgyas min pa mi mñam źe’am || saṅs rgyas ’di źes mi rtog mgon por ’gyur | 26 |

gaṅ źig bdag ni sems can ’grol 1 pa źes || rlom na sems can ’du śes chags rmoṅs pas ||dmigs
pa’i lta la rab gnas de la ni || byaṅ chub med ciṅ saṅs rgyas chos kyaṅ med | 27 |

’dod chags naṅ daṅ phyi na mi gnas te || phyogs daṅ phyogs mtshams gaṅ na’aṅ yod pa min ||chos
rnams yod min rnam par brtag byas śiṅ || byis pa ’dod chags ’du śes de ltar rmoṅs | 28
|

sgyu ma smig rgyu brag ca lta bu ste || mo gśam bu daṅ rmi lam ’dra ba ni ||ñon moṅs ’di dag
thams cad dmigs su med || byis pa de ltar mi śes rnam par rmoṅs | 29 |

’dus byas chos daṅ ’dus ma byas kyi chos || de dag tha dad gñis su nam yaṅ med ||gaṅ la graṅs
daṅ bgraṅ du med pa dag || de yi tshul gyis gñis su med par ’jug | 30|

byis pa gaṅ źig byaṅ chub sems rlom źiṅ || saṅs rgyas ’gyur źes rlom sems byed gyur na ||chos
kyi dṅos ñid phyag rgya ’di bor bas || de la saṅs rgyas chos daṅ byaṅ chub med | 31 |

smra la gaṅ dga’ yoṅs rtog spyod yul can || smra ba’i don la rnam par mi sems śiṅ ||miṅ daṅ
legs la de bźin chags gyur pa || de dag byaṅ chub ’gyur ba the tsom yod | 32 |

lta ba’i rnam pa byaṅ chub gñis med gsuṅs || miṅ daṅ yi ge graṅs daṅ skad ’jug pa ||mi mkhas
gaṅ gis chos ’di ma rtogs pa || de dag saṅs rgyas byaṅ chub riṅ bar gnas | 33 |

miṅ la chags śiṅ smra la dga’ ba daṅ || bdag tu lta la gaṅ źig gnas gyur ciṅ ||’dod pa chuṅ
daṅ chog śes rnam brtags pas || ’dod pa’i dbaṅ gis da duṅ de ’dug go | 34 |

’dod chags chos las śed skyes gaṅ ’bros pa || de ni ’dod chags chos las gźar mi ’grol ||gaṅ
gis yaṅ dag ’dod chags chos śes na || ’dod chags bral ba’i ’dod chags chos śes ’gyur | 35
|

yun riṅ dus su tshul khrims bsruṅ byas śiṅ || bskal pa bye bar bsam gtan bskyed byas kyaṅ ||yaṅ
dag ñid mtha’ ’di ni ma rtogs na || bstan pa ’di la de dag blo yod min | 36 |

ci yaṅ ma yin chos ’di sus śes pa || nam yaṅ de ni chos kun chags mi ’gyur ||tshul khrims ’chal
daṅ tshul khrims rnam brtags pas || byis pa dmigs pa’i spyod yul thar mi ’gyur | 37 |

tshul khrims tshul khrims med par sus śes śiṅ || tshul khrims ’chal daṅ tshul khrims tshul gcig
ces ||tshul khrims daṅ tshul de ltar sus śes pa || tshul khrims ’chal pa de la nam yaṅ
med | 38 |

chos rgyal chos la rtog par ma gyur na || thabs kyi sa la sems can rnam ’dul źiṅ ||byaṅ chub
zag med źi ba ’di la yaṅ || tshul gcig chos kyis sems can ’dzud pa yin | 39 |

chos rgyal dam pa’i chos ’di mi g-yo źiṅ || dṅos med mtshan ñid med la tshul gcig par ||ṅo bo
ñid kyis stoṅ chos ma thos pas || g-yaṅ sa chen por byis pa de dag ltuṅ | 40 |

chos ’di thos śiṅ mi dṅaṅ gaṅ gyur pa’i || ’dod pa’i yon tan lṅa chags khyim pa’aṅ bla’i ||bstan
pa ’di la rab tu byuṅ gyur ciṅ || dmigs lta sbyaṅs pa’i yon tan rlom pa min | 41 |

phyogs bcu kun na saṅs rgyas raṅ byuṅ ba || ’jig rten don mdzod gaṅ dag bźugs pa rnams ||de
dag kun gyis nam mkha’ mtshuṅs pa’i chos || g-yo ba med śes byaṅ chub ’gyur źes gsuṅs | 42
|

mi mkhas gaṅ rnams mi sdug bsgom sems śiṅ || chos rab ’di thos ’jigs par ’gyur ba dag ||rtag
par sdug bsṅal che daṅ ldan gyur ciṅ || bskal pa bye ba maṅ por sdug bsṅal ’gyur | 43 |

tshigs su bcad pa bstan pa ’di bśad pa’i tshe | lha’i bu stoṅ phrag sum cu rtsa gñis kyis mi
skye ba’i chos la bzod pa thob bo || dge sloṅ stoṅ phrag brgyad cu ñe bar len pa med par
zag pa las sems rnam par grol lo ||

byaṅ chub sems dpa’ rgyal ba’i blo gros kyaṅ ’chi ba’i dus bgyis nas dog sa’i sgo phye ste |
sems can dmyal ba chen por ltuṅ ṅo ||

de sug las kyi sgrib pa des bskal pa bye ba khrag khrig brgya phrag stoṅ du sems can dmyal ba
chen po dag tu sdug bsṅal tsha źiṅ rtsub la yid du mi ’oṅ ba’i tshor ba mi bzad pa myoṅ
bar gyur to || tshe rabs brgya stoṅ phrag bdun cu rtsa bźir mi sñan par brjod pa thob par
gyur to || bskal pa brgya stoṅ maṅ por de bźin gśegs pa’i mtshan tsam yaṅ ma thos par gyur
to || de de nas slad kyis de bźin gśegs pa gźan daṅ gźan dag daṅ mjal te | de dag gi bstan
pa la rab tu byuṅ nas mṅon par mos par ma gyur te | tshe rabs stoṅ phrag bdun cu rtsa drug
rab tu byuṅ ba las slar babs par gyur to || sug las kyi sgrib pa de ñid kyi lhag mas tshe
rabs stoṅ phrag maṅ por dbaṅ po rtul por gyur to || bcom ldan ’das de’i tshe byaṅ chub
sems dpa’ dge sloṅ chos smra ba rab tu dga’ ba’i dbaṅ po źes bgyi ba byuṅ ba de ni bla na
med pa yaṅ dag par rdzogs pa’i byaṅ chub tu mṅon par rdzogs par saṅs rgyas te | da ltar bźugs
śiṅ ’tsho gźes chos kyaṅ ston to || śar phyogs kyi ’jig rten gyi khams bye ba brgya stoṅ
’das pa na | saṅs rgyas kyi źiṅ rin chen sna tshogs kyi ’jig rten gyi khams na de bźin
gśegs pa dgra bcom pa yaṅ dag par rdzogs pa’i saṅs rgyas gzi brjid sdug ciṅ dri ma med la
ñi zla zil gyis gnon pa bźugs śiṅ ’tsho gźes chos kyaṅ ston te | bcom ldan ’das dge sloṅ rgyal
ba’i blo gros źes bgyi bar gaṅ gyur pa de ni bdag ñid de’i tshe de’i dus na | dge sloṅ
rgyal ba’i blo gros źes bgyi bar gyur te | bcom ldan ’das bdag gi de’i tshe tshul ’di ma
’tshal bas de lta bu’i sdug bsṅal myoṅ bar gyur to || bcom ldan ’das bdag ni de ’dra ba’i
gnas su gyur te | de lta bu’i sdug bsṅal ma mchis pa’i sdug bsṅal yoṅs su brtags pa’i sdug
bsṅal | phyin ci log gi sdug bsṅal rnam pa de lta bu myoṅ bar gyur to || bcom ldan ’das
de lta lags pas byaṅ chub sems dpa’i theg pa la źugs pa’am | ñan thos kyi theg pa la źugs
pa gaṅ yaṅ ruṅ ste | de lta bu’i sug las kyi sgrib pa mi ’tshal źiṅ | de lta bu’i sdug bsṅal
mi ’tshal na des dam pa’i chos spaṅ bar mi bgyi’o || dam pa’i chos la dbye bar mi bgyi’o
|| chos gaṅ la yaṅ khoṅ khro bar mi bgyi’o || de nas bcom ldan ’das kyis ’jam dpal gźon
nur gyur pa la ’di skad ces bka’ stsal to || ’jam dpal tshigs su bcad pa de thos pas khyod
la khyad par ci źig tu gyur | gsol pa | bcom ldan ’das tshigs su bcad pa de thos pas sug
las kyi sgrib pa de las laṅs nas gaṅ daṅ gaṅ du skyes pa de daṅ de dag kun tu yaṅ zab mo’i
bzod pa can | des pa’i bzod pa can du gyur te | chos zab mo ston pa la mkhas par gyur to
|| bcom ldan ’das kyis bka’ stsal pa | ’jam dpal su’i mthus khyod kyis de ltar yun riṅ po
na mṅon par ’du byas pa’i las kyi sgrib pa rjes su dran | ’jam dpal gyis gsol pa | bcom ldan
’das byaṅ chub sems dpa’ rnams ni ci sems ci smra | rjes su ci dran yaṅ de dag thams cad
de bźin gśegs pa’i mthu ste | de ci’i slad du źe na | bcom ldan ’das de bźin gśegs pa las
byuṅ ba ni chos thams cad do || bcom ldan ’das kyis bka’ stsal pa | ’jam dpal de bźin gśegs
pa’i stobs bcu thob pa daṅ | ’di thos pa de ni mtshuṅs so || mi skye ba’i chos la bzod
pa thob pa daṅ | ’di thos pa de ni mtshuṅs so || ’jam dpal gyis gsol pa | bdag gis bcom ldan
’das kyis gsuṅs pa’i don ’tshal te | chos kyi rnam graṅs ’di thos pa ni bsam gyis mi khyab
bo || bcom ldan ’das kyis bka’ stsal pa | ’jam dpal de de bźin te | chos kyi rnam graṅs
’di thos pa ni bsam gyis mi khyab bo || ’on kyaṅ sbyor ba med pa la la de thos nas mos
par mi ’gyur du ’oṅ ba’i phyir | de bźin gśegs pa luṅ mi ston to ||

de nas bcom ldan ’das la ’jam dpal gźon nur gyur pa daṅ | byaṅ chub sems dpa’ sems dpa’ chen
po byams pas ’di skad ces gsol to || bcom ldan ’das slad ma’i dus lṅa brgya pa tha ma la
ci nas kyaṅ chos kyi rnam graṅs ’di rgyas par ’gyur źiṅ skye bo maṅ po’i sug par phyin par
’gyur ba daṅ | de la bdud dam bdud kyi ris kyi lha dag gis glags rñed par mi ’gyur ba de
ltar byin gyis brlab tu gsol || de nas bcom ldan ’das kyis chos kyi rnam graṅs ’di byin gyis
brlab pa’i phyir g-yas g-yon du gzigs so || bcom ldan ’das kyis de ltar gzigs ma thag tu
de’i tshe phyogs bcur saṅs rgyas kyi źiṅ gaṅ gā’i kluṅ gi bye ma rñed rnam pa drug tu g-yos
par gyur | rab tu g-yos par gyur | kun tu g-yos par gyur to || de’i tshe bcom ldan ’das
kyis chos kyi rnam graṅs ’di byin gyis brlab pa mdzad de | saṅs rgyas bcom ldan ’das gźan
dag gis kyaṅ ’jig rten gyi khams gaṅ gā’i kluṅ gi bye ma sñed dag nas chos kyi rnam graṅs
’di byin gyis brlabs so || bcom ldan ’das kyis chos kyi rnam graṅs ’di bstan pa’i tshe phyogs
bcu na gaṅ gā’i kluṅ gi bye ma ji sñed yod la de bas kyaṅ śin tu maṅ ba’i sems can rnams
kyis mi skye ba’i chos la bzod pa thob par gyur to || gaṅ dag ñan thos ñid la gnas par
gyur pa daṅ | slob pa’i sa’am | mi slob pa’i sa la gnas par gyur pa dag ni smos kyaṅ mi
smos so || de nas bcom ldan ’das la tshe daṅ ldan pa dga’ bos ’di skad ces gsol to || bcom
ldan ’das chos kyi rnam graṅs ’di’i miṅ ci źes bgyi | ji ltar gzuṅ bar bgyi | bcom ldan ’das
kyis bka’ stsal pa | dga’ bo de bas na chos kyi rnam graṅs ’di chos thams cad ’byuṅ ba
med pa źes bya bar zuṅ śig | bcom ldan ’das kyis de skad ces bka’ stsal pa daṅ | ’jam dpal
gźon nur gyur pa daṅ | byaṅ chub sems dpa’ byams pa daṅ | lha’i bu pad mo rnam par rol pa’i
mṅon par śes pa daṅ | byaṅ chub sems dpa’i tshogs chen po de daṅ | dge sloṅ lṅa brgya
tsam po de dag daṅ | tshe daṅ ldan pa kun dga’ bo daṅ | lha daṅ | mi daṅ | lha ma yin daṅ
| dri zar bcas pa’i ’jig rten bcom ldan ’das kyis gsuṅs pa la yi raṅs te mṅon par dga’o ||

|| ’phags pa chos thams cad ’byuṅ ba med pa źes bya ba theg pa chen po’i mdo rdzogs so ||||
lo tstsha ba pan de rin chen ’tshos bsgyur ciṅ źus te gtan la phab pa || ||

