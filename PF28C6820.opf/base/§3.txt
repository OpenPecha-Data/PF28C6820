de skad ces bka’ stsal pa daṅ | byaṅ chub sems dpa’ sems dpa’ chen po seṅ ge’i rtsal gyis ’gro
bas bcom ldan ’das la ’di skad ces gsol to ||bcom ldan ’das bśad du gsol | ma ’oṅs pa’i
dus na | byaṅ chub sems dpa’ stoṅ pa ñid kyi lta ba can | mtshan ma ma mchis pa’i lta ba
can | smon pa ma mchis pa’i lta ba can | skye ba ma mchis pa’i lta ba can | mtshan ñid ma
mchis pa’i lta ba can | saṅs rgyas kyi lta ba can | byaṅ chub kyi lta ba can dag ’byuṅ bar
’gyur ba daṅ |gaṅ yaṅ stoṅ pa ñid daṅ | mtshan ma ma mchis pa la rtog pa daṅ | smra ba la
dga’ ba daṅ | smra ba’i tshig la chags pa daṅ | yi ges dag par ’dzin pa daṅ | tshig gi las
la gźol ba daṅ | legs par brjod pa gces par ’dzin pa daṅ | miṅ gces par ’dzin pa gaṅ ’byuṅ
bar ’gyur ba de dag gis de bźin gśegs pas chos bstan pa | yi ge ma mchis śiṅ tshig daṅ
bral ba ’di thos na lta ba de dag spoṅ źiṅ | ji ltar mos pa’i sems can rnams la de ltar mos
pa’i chos ston par ’gyur ro ||de dag thabs mkhas pa la bslabs pas | ’dod pa chuṅ ba’i tshig
gi rgyud kyaṅ brjod la | des dag par yaṅ mi sems |chog ’tshal ba’i tshig gi rgyud rjod
la | des dag par yaṅ mi sems |sdom pa’i tshig gi rgyud kyaṅ rjod la | des dag par yaṅ mi
sems |’du ’dzi’i mi bsṅags pa yaṅ rjod la | chos thams cad rab tu dben par yaṅ mos par ’gyur
ro |gcig pur dga’ ba daṅ | ’du ’dzi ma mchis pa’i bsṅags pa yaṅ rjod la | des dag par yaṅ
mi sems |byaṅ chub kyi sems kyi bsṅags pa yaṅ brjod la | sems kyi raṅ bźin yaṅ byaṅ chub
tu ’tshal bar ’gyur |śin tu rgyas pa’i mdo rnams kyi bsṅags pa yaṅ rjod la | chos thams
cad śin tu rgyas par yaṅ ’tshal bar ’gyur |byaṅ chub sems dpa’i tshig gyi rgyud kyaṅ rjod
la | ñan thos daṅ | raṅ rgyal ba daṅ | saṅs rgyas rnams tha dad par yaṅ mi lta |sbyin pa’i
bsṅags pa yaṅ rjod la | sbyin pa’i mñam pa ñid kyaṅ de dag gis rtogs par ’gyur |tshul khrims
kyi bsṅags pa yaṅ rjod la | raṅ bźin gyi tshul khrims kyaṅ de dag gis rtogs par ’gyur
|bzod pa’i bsṅags pa yaṅ rjod la chos thams cad kyi zad pa’i chos daṅ | byaṅ ba’i chos daṅ
| mi skye ba’i chos ñid kyaṅ de dag gis śin tu mthoṅ bar ’gyur |brtson ’grus bsṅags pa yaṅ
rjod la | chos thams cad la btsal ba ma mchis pa daṅ | rtsom pa ma mchis pa yaṅ rab tu rtogs
par ’gyur |bsam gtan daṅ | sñoms par ’jug pa rnams kyi sgo bye ba khrag khrig brgya stoṅ
gis mṅon par bsgrub pa yaṅ ston la | chos thams cad raṅ bźin gyis mñam par bźag par yaṅ
’tshal bar ’gyur |śes rab kyi bsṅags pa rnam pa stoṅ yaṅ rjod la | śes rab daṅ | śes rab
’chal ba’i raṅ bźin yaṅ de dag gis śin tu rig par ’gyur |’dod chags kyi skyon yaṅ ston la
| chos gaṅ yaṅ ’dod chags par mi mthoṅ |źe sdaṅ gi skyon yaṅ ston la | chos gaṅ yaṅ źe sdaṅ
bar mi mthoṅ |gti mug gi skyon yaṅ ston la | chos thams cad gti mug gi sgrib pa daṅ bral
bar yaṅ mos par ’gyur |sems can rnams la sems can dmyal ba daṅ | ’dud ’gro’i skye gnas daṅ
| gśin rje’i ’jig rten du mchi ba’i ’jigs pa yaṅ ston la | sems can dmyal ba daṅ | ’dud
’gro’i skye gnas daṅ | gśin rje’i ’jig rten kyaṅ mi dmigs te |de dag sems can ji ltar mos
pa dag la | de ltar mos pa’i chos ston ciṅ |gaṅ ’di stoṅ pa ñid la mos par tshul gcig pa
la mos par ’gyur | de bźin du mtshan ma ma mchis pa la mos pa daṅ | smon pa ma mchis pa la
mos pa daṅ | skye ba ma mchis pa la mos pa daṅ | dṅos po ma mchis pa la mos pa daṅ | mtshan
ñid ma mchis pa la mos par tshul gcig par mos par ’gyur na |bcom ldan ’das de’i slad du
thabs mkhas pa’i tshig gaṅ ñan thos daṅ | raṅ saṅs rgyas rnams daṅ | theg pa la gsar du źugs
pa’i byaṅ chub sems dpa’ sems dpa’ chen po rnams kyis ma lags śiṅ | gźan du na zab mo
la mos pa daṅ | tshul gcig pa la mos pa’i yul du ’gyur ba’i thabs mkhas pa’i tshig de dag
bśad du gsol |

